---
title:  Ilmutada Isa (jätk)  
date:  26/10/2020  
---

Oma evangeeliumi liigutavas eessõnas (Jh 1:1–18) arutleb Johannes Jeesuse kui igavese „Sõna“ üle. Johannese väited Jeesuse kohta ei ole pelglikud või piiratud; need on julged ja kosmilise ulatusega. Jeesus oli olemas enne maailma algust – tõepoolest, igavikust alates. Tegelikult on Jeesus loomise toimepanija (Jh 1:2, 3). Tema on „inimeste valgus“ (Jh 1:4) ning olles maailma tulnud Sõna, „valgustab [Ta] iga inimest“ (Jh 1:9).

`Mis on Johannese sõnul Kristuse inimeseks saamise tulemus? Millist valgust Tema kui Sõna toob? Kui kohane Ta selliseks tööks on? Jh 1:14, 18.`

„Valgus ilmus siis, kui maailma pimedus oli suurim…Inimsoole sai pakkuda ainult üht lootust…, et Jumala tundmine tõuseb maailmas taas esile.

Kristus tuli seda tundmist esile tooma. Tema tuli kõrvaldama valeõpetusi, millega esitasid need, kes väitsid Jumalat tundvat, Temast vale pildi. Ta tuli ilmutama Jumala seaduse olemust ja esitama oma iseloomuga pühaduse ilu.“ – Ellen G. White, „Kasvatus“, lk 74–76.

Kõigel, mida Jeesus oma maapealses elus tegi, oli üks otstarve: „Ilmutada Jumalat, et tõsta inimkond põrmust üles“. – „Kasvatus“, lk 82.

`Jeesus ise ütles: „Kes on näinud mind, see on näinud Isa“ (Jh 14:9). Mis puhul Jeesus seda ütles? Miks Ta nii ütles? Jh 14:1–14.`

Kiusatus on kritiseerida Filippuse möödalaskmist (Jh 14:8). Pärast Jeesusega lähedases sõpruses oldud aastaid ei taba ta ikka veel lihassetuleku eesmärki – et Jeesus tuli näitama Isa iseloomu. Ehk saavad tänased õpetajad teatavat lohutust tõsiasjast, et üks Meisterõpetaja õpilasi tegi niisuguse vea! Filippuse ütlus on tõenäoliselt kirja pandud sellepärast, et anda meile võimalus endasse vaadata, mitte aga selleks, et anda põhjus Filippust arvustada. Kui kaua oleme meie sammunud koos Jeesusega? Ja kas oleme Jeesust Filippusest vähegi paremini mõistnud? „Kes on näinud mind, see on näinud Isa.“