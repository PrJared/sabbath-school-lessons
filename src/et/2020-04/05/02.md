---
title:  Ilmutada Isa  
date:  25/10/2020  
---

`Millised on tähtsaimad mõtted, mida apostel Jeesuse kohta heebrealastele kirjutatud kirja alguses esitab? (Hb 1:1–4).`

Uue Testamendi kirjapanijad rõhutasid korduvalt olulist mõtet: Jeesus tuli maa peale selleks, et näidata inimestele, milline on Isa. Möödunud aegadel lisas iga prohvet jumalapilti oma killu; see koosnes fragmentidest. Jeesuse isikus aga tuli lõplik ja täielik ilmutus Jumalast.

Jeesus on enda isikus ka „[Jumala] kirkuse kiirgus“ (Hb 1:3). Patuste inimestena ei või me taluda Jumala kirkuse täit sära. Lihasse tulnud Pojana peegeldab Jeesus seda kirkust. Kristuse inimlikkuses on see varjutatud kujul, et võiksime Jumala iseloomu näha ja sellest selgesti aru saada.

Jeesus on ühtlasi „tema olemuse kuju“ (Hb 1:3). Siin kasutatud mõistega, kreeka sõnaga _charactēr_, väljendati mõnikord pitseri abil vahasse vajutatud jäljendit või mündile vermitud kujutist. Seega on Jeesus „Jumala otsese olemuse täpne jäljend“ (Hb 1:3, NRSV).

Juhul, kui tahame tunda Isa, tuleb meil hoolikalt kuulata, mida Meisterõpetaja Temast räägib. Ja meil tuleb Meisterõpetajat ka silmas pidada. Isa näeme Pojas.

Võrdle Hb 1:1–4 ja 2Kr 4:1–6. Kes on Jeesus 2Kr 4:1–6 põhjal ja mida me Temalt õpime?

Kui Paulus ja tema kaastöölised harivad kaasinimesi Jumala asjus, püüavad nad edasi anda seda, mida Jeesus ise oma Isast õpetas. Jeesus kui „Jumala kuju“ (2Kr 4:4) tõi meile teadmisi Jumalast Isast. Sarnaselt väldib Paulus Jumala Sõnaga trikitamist ja selle moonutamist ning esitab tõde selgelt (2Kr 4:2).

Just nagu Jumal kasutas loomisel valgust, et pimedust hajutada, nii on Ta meile andnud oma Poja Jeesuse, et hajutada valevaated Tema osas ning näidata meile tõde Jumala kohta. „Jeesuse Kristuse isikus“ saame selgeimad teadmised Jumalast (2Kr 4:6).

`Jeesus peegeldas Isa täpselt. Sarnasele peegeldamisele kutsutakse meid üles, kui meid õhutatakse võtma Jumalat „eeskujuks nagu armastatud lapsed“ (Ef 5:1). Mida see tähendab ja mida saame õppida Jeesuselt selle kohta, kuidas olla Jumala „jäljendajad“ (NKJV), „järelkäijad“ (1926)?`