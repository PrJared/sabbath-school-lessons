---
title:  Meisterõpetaja mõtte lugemine  
date:  27/10/2020  
---

`Milline mure Filipi kristliku kogukonna pärast on Pauluse südamel siis, kui ta kirjutab neile kirja? Fl 2:1–4; Fl 4:2, 3.`

Fl 2:1–11 on üks kõige sügavmõttelisemaid lõike kogu Piiblis. Siin arutletakse Kristuse enneolemise, Tema jumalikkuse, Tema lihassetuleku, inimlikkuse ja nõustumise üle surra ristil. Siin kirjeldatakse pikka rasket teekonda allapoole, mille Jeesus ette võttis – taevast Kolgatale (Fl 2:5–8). Ja siin kirjeldatakse, kuidas Isa ülendab Jeesuse, et kõik Teda kummardaksid (Fl 2:9–11). Neis salmides on hämmastav tõde.

`Kuidas alustab Paulus Fl 2:5–11? Mida sa arvad, millistele siintoodud Jeesuse elu sündmustele vaadates soovis Paulus, et usklikud neid oma elus peegeldaksid? Fl 2:6–11.`

Paulus loodab, et Filipi usklikud, kes olid vist vaidlushimulised, õpivad Jeesusest ja Tema lihassetulekust. Kui Jeesus võttis enesele inimkuju – võttis „orja kuju, saades inimese sarnaseks“ (Fl 2:7) – ja oli isegi valmis laskma ennast risti lüüa, siis kui palju enam peaksid nemad üksteise vastu armastuses järeleandlikud olema?

Meile tuletatakse meelde, et Meisterõpetajalt Jeesuselt on palju õppida. Õpime sõnumitest, mida Ta oma maise teenistuse jooksul esitab. Õpime imetegudest, mida Ta teeb, ja sellest, kuidas Ta kaasinimesi kohtleb. Meil on võimalus püüda kujundada oma suhteid kaasinimestega Tema suure kaastunde järgi ja mõtiskleda Tema valmiduse üle vahetada taeva au sõime vastu. (Missugune õppetund meile!)

Vastupidi sellele kutsub maailm meid liigagi tihti üles ennast ülistama, oma saavutustega uhkeldama. Petlemma sõimest ja Meisterõpetajalt saame teistsuguse õppetunni – et Jumala suur kasvatus- ja päästetöö teostub siis, kui alandame ennast Jumala ette ja saame kaasinimeste sulaseks, mitte aga siis, kui ülistame ennast.

`Millise olukorraga seisad ehk praegu silmitsi, mille puhul võib sinu alandlikkus anda sulle vägeva võimaluse peegeldada kaasinimestele Kristust?`