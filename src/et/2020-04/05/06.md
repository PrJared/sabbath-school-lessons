---
title:  Meisterõpetaja esimesed õpilased  
date:  29/10/2020  
---

Ühel hetkel on tegu salga lihtsate karjastega, kes hoiavad väikelinna lähistel keskmise suurusega lambakarja. Järgmisel hetkel saavad neist inglite imelise ilmumise tunnistajad, kes edastavad jahmatavat, imepärast, maailma raputavat uudist. Neile ilmutatu põhjal otsivad nad üles lapse, kellest inglid teada andsid.

`Kujutle, et seisad karjaste hulgas ja silmitsed sõime. Mida sa näed? Lk 2:8–20.`

Meil tuleb imetleda Meisterõpetaja esimesi õpilasi – Joosepit, Maarjat ja karjaseid. Jeesuse sündimisega seotud väljapaistmatud olud ei osuta kuidagi lihassetuleku imele – et selles imikus on Jumal saanud üheks inimkonnaga. Kuid nägemuste, unenägude ja inglite abiga on need esimesed õpilased suutelised vaatama Jeesuse sünni pealispinnast kaugemale. Karjased räägivad kaasinimestele selle imiku erilisusest, et Tema on „Päästja, kes on Issand Kristus“ (Lk 2:11; võrdle Lk 2:17).

`Kuidas reageerivad Jeesuse sünni uudisele targad? Kuidas reageerib Heroodes? Mt 2:1–12.`

Enne veel, kui Meisterõpetaja on rääkinud oma esimese tähendamissõna või teinud esimese imeteo, väärib Ta meie austust selle pärast, kes Ta on. Et suudaksime hiljem täielikult hinnata Jeesuse õpetustööd, peame liituma Tema esimeste õpilastega, tarkadega, kui nad Meisterõpetajat kummardavad. Tema, kelle õpetusi me imetleme, on midagi rohkemst kui tark koolitaja. Ta on inimkonna juurde elama tulnud Jumal. Kristliku kasvatuse juured on Kristuse kummardamises.

Koos tarkadega, karjastega ja inglitega kutsutakse meidki kummardama Kristust, vastsündinud Kuningat – ning nägema sülelapses-Jeesuses Jumalat ennast.

`Mõtle, kuidas näitab Jeesuse lihassetulek Jumala iseloomu. Jumal, kes lõi kogu meie jaoks tajumatult suure maailma, on Jumal, kes „alandas iseennast“ inimeseks saades, elas Jeesuses ning suri siis ristil, et kanda karistust meie pattude eest. Miks on need sõnumid väga head?`