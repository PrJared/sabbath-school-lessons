---
title:  Meisterõpetaja ja leppimine  
date:  28/10/2020  
---

Inimsuhted purunevad liiga sageli. Hakkame üksteisest võõrduma. Inimest, kes oli kord meie lähim sõber, hakkame ajapikku umbusaldama. Sellist purunenud suhet saab aga parandada. Kui see juhtub, kogeme lepituse imet. Vähe inimkogemusi on sama armsad kui see.

`Kuidas on lepitusel eriti oluline koht Kristuse lihassetulekus ja Tema kui Meisterõpetaja rollis? 2Kr 5:16–21.`

Kui tunneme end õnnistatuna pärast suhte taastamist teise inimesega, siis kui palju suurem õnnistus on see, kui meid Jumalaga lepitatakse? 2Kr 5:16–21 ütleb Paulus selgelt, kes on lepitaja – Jumal Isa on võtnud juhtohjad, et parandada meie ja Tema vaheline purunenud suhe. Ta on meid lepitanud „Kristuse läbi“ (2Kr 5:18). „See oli Jumal, kes Kristuses lepitas maailma enesega“ (2Kr 5:19).

Jällegi ei ole me üksnes lepituse rõõmude tarbijad. Me õpime Meisterõpetajalt. Oma lihassetulekuga sai Jeesus lepitustöö osaks. Ja meidki kutsutakse selles töös osalema. Jumal on meid Kristuse kaudu Temaga lepitanud. Ning nüüd on meile koos Paulusega antud „lepitusamet“ (2Kr 5:18).

Kl 1:15–20 on veel üks suurepärane lõik Uues Testamendis, kus räägitakse Kristuse lihassetulekust. Esimene pool sellest lõigust, mida peetakse tavaliselt vaimulikuks lauluks, räägib Kristuse osast loomisel (Kl 1:15–17), teine pool aga võtab tähelepanu alla Kristuse osa lunastajana (Kl 1:18–20). Selle tõttu, et Kristus on Looja ja Lunastaja, lepitab Jumal endaga kõik oleva. Lepitustöö, mille Jumal Kristuse kaudu teostab, on kosmilise ulatusega, mõjutades tugevasti „kõike, niihästi maapealseid kui taevalisi, tehes rahu tema ristivere läbi“ (Kl 1:20).

Kuigi me ei suuda iial vääriliselt mõista Meisterõpetaja lepitustöö kosmilist ulatust, esitatakse meile üleskutse osaleda „lepitusametis“ meie oma ringkonnas (2Kr 5:18). Ehk mõlkus midagi sellist Jeesuse mõttes siis, kui Ta palvetas: „Nii nagu sina läkitasid minu maailma, läkitan ka mina nemad maailma“ (Jh 17:18)?

`Mil moel saame päriselt peegeldada Jumala lepitaja-osa? See tähendab, millises olukorras saad sa just praegu (kui saad) aidata inimestel üksteisega ära leppida?`