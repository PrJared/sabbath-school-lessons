---
title:  Misjonilugu  
date:  16/10/2020  
---

#### Jumalast juhitud brasiillanna

_Loo on kirja pannud Selomita Hamzaoui._

Ühel laupäeva pärastlõunal andis tädi mulle piiblisalme sisaldava raamatukese.

„Ava see raamatuke ja Jumal räägib sinuga salmi kaudu,“ ütles ta.

Ma polnud Jumalale mõelnud üle 20 aasta. Kuigi olin Brasiilias kasvanud üles kristlikus kodus, lõpetasin 16aastaselt kirikus käimise. Nüüd pakkisin Brasiilias asju kuupikkuseks reisiks Prantsusmaale, mis oli minu ülikooliõpingute uurimisprojekti osa. Pidin järgmisel päeval sõitma Pariisi.

Avasin raamatukese ja mulle jäi silma Õp 22:19: „Et Issand võiks olla su lootus, selleks ma õpetan täna sind, just sind.“ Sõnad panid mind heldima, sest ma olin üliõpilane ja põnev oli teada, mida Jumal õpetab.

Einetasin sel õhtul koos sõpradega ja jätsin nendega hüvasti. Kuid ma ei suutnud piiblisalmi unustada ning vabandasin ja läksin kirikusse.

Kirikusse sisse astudes nägin oma sügavaks imestuseks, et kõik noored naised olid minu moodi riides – teksapüksid, tikk-kontsad, kõrvarõngad ja jumestus. Ka muusika oli muutunud ning pastor ei esitanud altarikutset. Ootasin seda üleskutset. Tahtsin anda oma südame Jeesusele. Lahkusin pettunult.

Järgmisel päeval lendasin Prantsusmaale ja palvetasin: „Issand, ehkki nad ei esitanud altarikutset, otsin ma Prantsusmaal kiriku ja käin reeglipäraselt jumalateenistustel.“

Prantsusmaal leidsin oma kodu lähedalt kiriku ja läksin pühapäeval sinna. Inimesed olid sõbralikud, kuid tajusin, et vaimulikult olid nad külmad.

Hakkasin kodus Piiblit uurima ja vaatasin veebist jumalateenistusi. Leidsin YouTube’ist tuntud seitsmenda päeva adventistist jutlustaja, kes rääkis mõjusalt Ilmutusraamatust. Vaatasin ära 25 tema jutlust.

Ühel ööl ärkasin umbes kella kolme ajal hommikul ja otsustasin kuni koiduni palvetada. Sama juhtus järgmisel ööl ja ülejärgmisel. Kui ma neil kolmel ööl palvetasin, tajusin Jeesuse tagasituleku lähedust. Tunnistasin üles oma patud ja tänasin Jumalat Tema headuse eest. Kolmandal päeval täitis mu südant rahu. Ma teadsin, et Jumal elab.

Ehkki olin vaadanud nii palju jutlusi YouTube’ist, ei teadnud ma, et jutlustaja oli adventist. Arutlesin endamisi tema uskukuuluvuse üle, kui leidsin veebis tema isikliku tunnistuse. Otsisin kohe üles adventkiriku aadressi Pariisis. Esimesel hingamispäeval olin hämmingus, kui nägin, et inimesed õppisid hingamispäevakoolis Piiblit. Naised olid riietatud vaoshoitult ja jutlus oli Ilmutusraamatust. Jumal teadis, mis oli minu jaoks oluline. Nutsin teenistuse jooksul. Ma ei teadnud, et selline kogudus olemas oli.

Brasiilias andis Jumal mulle tõotuse mind õpetada ja sellest peale olen Prantsusmaal Temalt õppinud.

_Täname teid hingamispäevakooli misjoniannetuste eest, mis aitavad evangeeliumi levitada üle kogu maailma._