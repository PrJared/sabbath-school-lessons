---
title:  Armastada ja karta Jumalat  
date:  11/10/2020  
---

Moosese viiendas raamatus on kirjas Moosese viimased sõnad Iisraeli uuele põlvkonnale, kes võib lõpuks Tõotatud maale siseneda. Enne aga, kui nad sinna lähevad, räägib ta nendega otsekoheselt ja edastab neile juhised.

`Loe 5Ms 31:9–13. Mida tähendab Issandat karta?`

Jumal tegutses kavakindlalt, kui andis Iisraelile edasi oma seaduse. Iga üksikasi oli kavandatud nii, et Tema seadust ei unustataks. Niisiis on Jumal pika meelega kasvataja. Ta õpetab ja kordab ja saadab prohvetid ning kasutab oma sulaseid, et oma sõnum edasi anda. Ta tegi seda üha uuesti. Eks ole ju väga suur osa Vana Testamendi kirjutistest just Jumala püüe õpetada oma rahvast käima eluteel?

Pane tähele, mismoodi Mooses rõhutab neis salmides, kui tähtis on tulevastel põlvkondadel seadust tundma õppida. Mooses kujutab seda kaheastmelise protsessina. Kõigepealt lapsed _kuulevad_ seadust ja siis õpivad nad „kartma Issandat, teie Jumalat“ (5Ms 31:13).

Esiteks nad kuulevad ja siis õpivad Jumalat kartma. Tähendab, seaduse tundmaõppimine eeldab, et kartus ei ole seaduse tundmise iseeneslik tulemus. Jumala kartmise protsessi tuleb õppida. Mooses annab mõista, et teadmine ja kartus on protsess, mitte kohene põhjuse ja tagajärje seos.

Mida aga „Jumala kartmine“ tähendab, kui rahvale öeldakse samas, et nad armastaksid „Issandat, oma Jumalat, kõigest oma südamest ja kõigest oma hingest ja kõigest oma väest“ (5Ms 6:5)? Võib-olla saame seda võrrelda lapsega, kes armastab ja kardab oma head isa; sellist isa, kes väljendab oma armastust ja hoolt, öeldes seda, mida mõtleb, ja mõeldes, mida ütleb. Kui sa niisuguse isa puhul midagi valesti teed, kannatad sa loomulikult oma teo tagajärgede käes. Jah, me saame Jumalat ühtaegu armastada ja karta ning peamegi seda tegema. Need mõisted ei räägi teineteisele vastu. Mida rohkem Jumalat tundma õpime, seda rohkem hakkame Teda armastama Tema headuse pärast. Samas, mida rohkem Jumalast teada saame, seda rohkem me Teda kardame, sest suudame näha, kui püha ja õige on Tema, kui patused ja ülekohtused oleme meie ning kuidas ainult arm – ärateenimatu väärtus – on see, et meid ei hävitata.

`Kuidas saad sina aru sellest, mida tähendab Jumalat ühtaegu armastada ja karta?`