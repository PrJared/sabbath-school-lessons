---
title:  Meie eeskuju Jeesus  
date:  15/10/2020  
---

Jeesus Kristus, Jumala Poeg, elas ainukesena inimelu täielikus kuulekuses Isale, täielikus kuulekuses Jumala seadusele. Ta tegi nii selleks, et Ta saaks olla meie asemik, aga samuti andis Ta meile sellega eeskuju.

`Loe läbi järgmised kirjakohad: Lk 2:51, 52; Fl 2:8; Hb 5:8; Jh 8:28, 29. Kuidas meenutavad loetud salmid meile Kristuse sõnakuulelikkust Tema elu jooksul?`

Võib-olla sõnastab Johannes selle kõige paremini siis, kui ütleb: „Kes ütleb enese püsivat temas, see on ka ise kohustatud käima nõnda, nagu tema on käinud“ (1Jh 2:6). Kui kinnitame oma silmad Kristuse maapealsele elule ja Tema tegevusele, on kerge näha, kuidas Ta valmistas oma kuulekusega Isale heameelt. Kristus täitis prohvetikuulutuse ning Ta hoidis Jumala seadust alal kõigil oma elupäevil.

Just nii, nagu Jumal käskis Moosesel Jumala seaduse kirja panna, et see oleks tunnistuseks Iisraelile, nii oli Kristus tunnistuse elavaks kehastuseks Tema apostlitele, jüngritele, patustele ja pühadele. Nüüd on meil lisaks seaduste kogule, mille järgi toimida, ka Jeesuse eeskuju; lihast ja luust inimolevus, kelle järgi samuti toimida.

Millist paremat eeskuju saame õpetajatena oma õpilastele esitada kui Jeesus ja Tema kuulekus oma Isale?

„See nõndanimetatud usk Kristusesse, mis väidab vabastavat inimesed kohustusest kuulata Jumala sõna, ei ole usk, vaid kujutelm. „Sest teie olete armu läbi päästetud usu kaudu.“ „Nõnda on ka usuga: kui sel ei ole tegusid, siis on see iseenesest surnud“ (Ef 2:8; Jk 2:17). Enne maa peale tulemist ütles Jeesus enese kohta: „Sinu tahtmist, mu Jumal, teen ma hea meelega ja sinu Seadus on mu südames“ (Ps 40:9). Vahetult enne taevasse minekut väitis Ta: „Mina olen pidanud oma Isa käske ja jään tema armastusse“ (Jh 15:10). Pühakiri ütleb: „Ja sellest me tunneme ära, et oleme teda mõistnud, kui me peame tema käske… Kes ütleb enese püsivat temas, see on ka ise kohustatud käima nõnda, nagu tema on käinud“ (1Jh 2:3–6).“ – Ellen G. White, „Tee Kristuse juurde“, lk 61.

`Mida teha selleks, et järgida oma elu igas valdkonnas paremini Kristuse eeskuju ja olla seega teistelegi parem õpetaja? Tegemist on küll vana ja kulunud mõttega, aga miks räägib see, mida teeme – meie teod –, palju kõvemini kui see, mida ütleme?`