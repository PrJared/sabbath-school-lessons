---
title:  Seaduse täitjate vaev ja heitlused  
date:  14/10/2020  
---

Jumala seaduse täitmisest on väga palju tulu, nagu ilmneb inimestest, kellele Jumal edu kinkis. Joosua tegi hoolikalt Jumala ettekirjutuste kohaselt ning tema juhtis Iisraeli rahvast hästi. Issand ütles korduvalt Iisraelile, et seadusele kuuletumise korral käib nende käsi hästi.

`Loe 2Aj 31:20, 21. Millised on neis salmides väljendatud olulised põhjused, miks Hiskijal läks hästi?`

Ükskõik, millises haridusjärgus oleme, tuleb meil rõhutada sõnakuulmise tähtsust. Meie õpilased ei ole aga rumalad. Varem või hiljem märkavad nad karmi tõika, et osa inimesi on ustavad, hoolitsevad ja sõnakuulelikud. Aga mis sellest? Õnnetus tabab ka neid. Kuidas seda seletame?

Tõsiasi on, et seletust ei olegi. Elame patu ja kurjuse maailmas ning seda räsib suur võitlus, mille suhtes mitte keegi meist pole immuunne.

`Mida õpetavad neil kirjakohtadel meile selle raske küsimuse kohta? Mk 6:25–27; Ii 1. ja 2. ptk; 2Kr 11:23–29.`

Pole kahtlustki, et head ja ustavad inimesed, käsu järgi elavad inimesed ei ole alati õitsval järjel, vähemalt mitte selle malli järgi, kuidas maailm õitsengut mõõdab. Ja ka siin saab vaid osaliselt vastata raskele küsimusele, mis kahtlemata tõuseb, kui püüame õpetada seaduse tähtsust. Mida me „õitsengu“ all täpselt mõtleme? Mida ütles psalmide kirjutaja? „Ma seisan pigemini läve juures oma Jumala kojas, kui viibin õelate majades“ (Ps 84:11). Pole kahtlustki, et maailma mõõdupuu kohaselt pole Jumalale ustavatel ja Tema seadusele kuulekatel alati „õitsengut“, vähemalt mitte praegu. Teeme oma õpilastele karuteene, kui väidame teisiti.

`Loe Hb 11:13–16. Kuidas aitavad need salmid meil aru saada, miks ustavad siin elus ikkagi kannatavad?`