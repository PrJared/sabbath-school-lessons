---
title:  Tunnistaja sinu vastu  
date:  12/10/2020  
---

Kui Mooses teab, et tal tuleb varsti surra, tunneb ta väga hästi olukorda, mis temast maha jääb. Ta teab, et pärast tema surma astuvad iisraellased Kaananimaale – Tõotatud maale. Samuti teab ta, et kauaoodatud sihtkohas muutuvad nad tõrksaks.

`Loe 5Ms 31:14–27. Milliseid ettevalmistusi teeb Mooses enne oma surma? Mille pärast Mooses peamiselt muretseb ja kuidas ta neile muredele tähele­panu juhib?`

Mooses kõlab siin nagu õpetaja, kes valmistub asendaja tulekuks. Ta teab, et õpilased on klassis tema juuresolekul halvasti _käitunud_; ta ei peta ennast aluseta lootusega, et nad ei hakka tema _äraolekul_ vastu.

Ta annab seaduselaegast kandvatele leviitidele juhise panna Seaduse raamat „tunnistajana“ seaduselaeka kõrvale. Mooses ei varusta enda asemele tulijat mitte ainult õppeplaaniga, vaid annab edasi ka tunnistaja. Mooses räägib Seaduse raamatust justkui elusolendist, kellel on vägi inimsüdmeid noomida.

`Mõtle sellele, et seadus on „tunnistajaks nende vastu“. Kuidas avaldub sama mõttekäik ka Uues Testamendis? Rm 3:19–23. See tähendab, kuidas näitab seadus meile vajadust armu järele?`

5Ms 31. peatükis juhendab Jumal Moosest üles kirjutama laulu, mida Issand Moosesele õpetab. Moosesel tuleb see laul omakorda selgeks õpetada iisraellastele, et, nagu 19. salm ütleb, „see laul oleks mulle tunnistajaks Iisraeli laste vastu“. Taas näeme Jumala juhiste isikustamist. Lauldavat laulu on kergem jagada ja levitada. Ning kui laul on tunnistajaks, siis on sellel võime panna inimesed endale otsa vaatama ja nägema, mida laulul nende kohta öelda on.

`Kuidas toimib Jumala seadus „tunnistajana meie vastu“ isegi siis, kui püüame sellele kuuletuda kogu jõuga, mida Jumal meile on andnud? Mida õpetab see tunnistaja evangeeliumi vajadusest meie elus?`