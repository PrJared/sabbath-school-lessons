---
title:  Peitmise asemel  
date:  01/11/2020  
---

`Loe 1Ms 3:1–11. Miks pidi Jumal Aadamalt küsima: „Kus sa oled?“`

Pattulangemise ümberjutustustes nimetatakse puuvilja tavaliselt õunaks. Aga Pühakiri ei ütle nii. See oli lihtsalt „selle puu vili“ (1Ms 3:3). Puuvilja liik pole tähtis. Puust oli keelatud süüa, sest see _esindas midagi_. See esindas kiusatust lükata Jumal kõrvale ja kuulutada: „Ma ise olen oma elu mõõt. Ma ise olen Jumal. Minu autoriteet on Jumala Sõnast suurem.“

Ning siis, kui madu sai Aadama ja Eeva panna puu viljast sööma, libises nende elu õigelt teelt kõrvale. Kui nad tajusid Jumala liginemist, püüdsid nad ennast peita „rohuaia puude keskele“ (1Ms 3:8).

Kummaline küll, et Jumal küsis Aadamalt: „Kus sa oled?“ Jumal teadis kindlasti, kus Aadam oli. Võib-olla esitas Issand selle küsimuse, et Aadamal ja Eeval oleks kergem taibata, kuidas nende tegevus – peitu pugemine – oli juba varem tehtu tagajärg. See tähendab, et Jumal aitas neil näha oma tegude kurbi tagajärgi.

`Loe Rm 5:11–19, kus Paulus seostab Aadama tegu Eedenis mitmel korral otseselt Jeesuse teoga ristil. Kuidas räägib see meile, et Jeesus tuli heastama Aadama tehtut?`

Võib öelda, et lunastusplaan on Jumala vastus Aadamale ja Eevale. Nad peitsid end Jumala eest, sest tundsid häbi ja süüd oma patu pärast, ning Jumal tuli neid sellest vabastama. Omal kombel oleme meiegi sama teinud ja Jeesus on tulnud meid vabastama. Järelikult saab meilegi esitada küsimuse: „Kus sa oled?“ Kus sa oled oma patu ja süüga, milline on su suhe Jeesusega ning kuidas suhtud sellesse, mida Tema on teinud, et sind patust vabastada?

`Miks peab kristlik kasvatus kõige muu hulgas sisaldama ja lausa rõhutama tõsiasja, et oma loomulikus olekus peidame end Jumala eest, ning suunama meid seejärel Jeesuse kui lahenduse juurde?`