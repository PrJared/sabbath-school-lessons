---
title:  Põgenemas  
date:  02/11/2020  
---

`Loe 1Ms 28:10–17. Milline on selle loo kaastekst ning mida õpetab see meile Jumala armust inimeste vastu, kes oma pattude eest mingis mõttes põgenevad?`

Jaakob oli oma ema abiga ülejäänud pereliikmeid julmalt petnud ning nüüd maksis see talle kätte. Tema vend ähvardas ta tappa ja temast sai põgenik, kes suundus onu kodu poole Haaranis. Kõik oli ebakindel ja hirmutav.

Jaakob kõnnib terve päeva kuni videvikuni ja lõpuks pimedani. Ta on inimtühjas paigas, katuseks vaid taevas pea kohal. Kivist saab pea alla padi ja ta uinub. Kuid teadvusetu uni katkestatakse varsti. Ta saab kuulsa unenäo redelist või trepist, mida ta näeb toetuvat maa peale ja ulatuvat taevasse. Inglid astuvad seda mööda üles ja alla.

Siis kuuleb ta häält ütlemas: „Mina olen Issand, su isa Aabrahami Jumal.“ Hääl jätkab nende tõotuste kordamist, millega Jaakob on perekonna pärimuste kaudu tuttav. Sinu sugu saab olema suur. Nad on õnnistuseks maailma kõikidele suguvõsadele. „Ja vaata, mina olen sinuga,“ jätkab hääl, „ja hoian sind kõikjal, kuhu sa lähed…, kuni olen teinud, mis ma sulle olen öelnud“ (1Ms 28:15).

Ellen G. White kirjutas sellest, kuidas palju aastaid hiljem Paulus „näeb redelit Jaakobi nägemusest, mis esindab Kristust, kes on ühendanud maa taevaga, sureliku inimese igavese Jumalaga. Ta usk saab kinnitatud, kui ta tuletab meelde, kuidas patriarhid ja prohvetid on usaldanud Teda, kes on nüüd temagi tugi ja troost ning kelle eest ta annab oma elu.“ – „Apostlite teod“, lk 512.

Jaakob ärkab ja ütleb endale: „Issand on tõesti selles paigas, mina aga ei teadnud seda“ (1Ms 28:16). Siin toimuv on „aukartust äratav“. Ta ei unusta seda paika iialgi ja ta paneb sellele nime. Siis tõotab ta kogu elu olla ustav Jumalale.

`Mida õpime sellest loost, kuidas Jumal püüab Kristuses meie pattudele vaatamata meieni jõuda? Taas kord, miks peab kristlik kasvatus hoidma seda põhimõtet esiplaanil kõiges, mida õpetab?`