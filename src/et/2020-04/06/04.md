---
title:  Rabi Jeesus  
date:  03/11/2020  
---

Ühegi teise Uue Testamendi peatüki algus pole kuulsam sellest: „Alguses oli Sõna ja Sõna oli Jumala juures ja Sõna oli Jumal“ (Jh 1:1). Johannese evangeeliumi 1. peatükk viib meid peagi unustamatu salmini: „Ja Sõna sai lihaks ja elas meie keskel, ja me nägime tema kirkust nagu Isast Ainusündinu kirkust, täis armu ja tõde“ (Jh 1:14).

`Loe Jh 1:1–14. Mida on neil salmidel öelda selle kohta, kes oli Jeesus ja mida Ta siin tegi? Mida peaks see rääkima Jeesusest kui õpetaja suurest eeskujust?`

Sama Jumal, kes kõnetas Aadamat ja Eevat aias ning Jaakobit tema üksilduses, ilmub nüüd _inimesena_. Uus Testament ütleb, et Jumal _kehastus_ Jeesuses. Jeesuse kaudu õpime tundma Jumala tahet ja Jumala teed, sest Jeesus oli Jumal.

Sama peatükk jätkub jutustusega Ristija Johannesest, kes oli nii mõjus jutlustaja, et isegi usujuhid Jeruusalemmast kahtlustasid teda olevat mõne erakordse isiku. Kuid ta valmistas teed endast veel suuremale. Tulemas oli keegi hämmastavalt erakordne ning tema, Ristija Johannes, polnud väärt „tema jalatsipaelagi lahti päästma“ (Jh 1:27).

Järgmisel päeval nägi ta Jeesust ja teatas, et „seesama on Jumala Poeg“. Sel ja ka järgmisel päeval nimetas ta Jeesust „Jumala Talleks“.

Ristija Johannese kaks järelkäijat otsustavad ise käia Jeesuse järel. Ja kui Jeesus küsib, mida nad otsivad, nimetavad nad Ta „rabiks“ (mis tõlkes tähendab õpetajat) (Jh 1:38).

Seega on Jeesus rabi, õpetaja, kuid iial pole olnud ühtki Tema-sugust inimlikku õpetajat, sest, taas kord, Ta on Jumal. Teisisõnu, Jumal tuli inimkonna juurde inimesena ja tegutses rabi, õpetaja kujul. Pole ime, et Ellen White nimetas Jeesust „suurimaks õpetajaks, keda maailm iial näinud on.“ – „Signs of the Times“, 10. juuni 1886. See Õpetaja oli ju siiski Jumal.

`Arvestades seda, kes oli Jeesus, siis miks on loogiline õppida Temalt vaimulike tõdede õpetamise parimaid mooduseid? Miks on oluline õppida Jeesuselt tõsiasja, et õpetamise mõttes ühtviisi oluline on see, mida ütleme, ja see, mida teeme?`