---
title:  Misjonilugu  
date:  06/11/2020  
---

#### Ime India teel

_Loo on kirja pannud Daisy Jung._

Mõni päev tagasi sõitsin koos abikaasaga linna, et osta materjale väikese kiriku jaoks, mida ühes India linnas ehitasime. Meil oli vaja ka tagavarasid üliõpilastest vabatahtlikele, kes aitasid meil selles piirkonnas evangeeliumi sõnumit jagada.

Mu abikaasa ostis ehitusprojekti jaoks elektritarvikuid ning mina leidsin 15 kitarri vabatahtlikele ja 100 märkmikku nende õpingute jaoks. Kell oli 9 õhtul, kui alustasime kolmetunnilist tagasiteed külla. Abikaasa oli autoroolis ning me ajasime juttu ja kuulasime muusikat.

Umbes pool tundi enne kojujõudmist jahmatas meid kummaline heli.

Dadadadada. Pang!

Hääl oli üsna vali. Me ei saanud juhtunust aru. Abikaasa peatas auto ja astus välja, et asja uurida. Rehv oli tühi.

Kui katkist rehvi nägime, vaatasime teineteisele otsa ja puhkesime hetkeks valjusti naerma. „Kui mitu korda on meil rehv niimoodi katki läinud?“ küsis abikaasa.

„No, las ma mõtlen,“ vastasin talle. „Kui jalgratta omad juurde arvata, siis peaks seda olema juhtunud päris palju kordi. Meie elu pole kindlasti igav, kallis.“

Meil ei olnud varurehvi.

Olime väljaspool asulaid keskööl kimpus ja helistasime pastor Abishekile, et abi saada. Autos mängis vaikne muusika, mu abikaasa istus rahulikult juhi-istmel ja ootas pastorit. Autol ei olnud töötavat õhujahutussüsteemi ning me hakkasime varsti higistama. Mässisin sääsevõrgu ümber auto.

Äkki sähvatas välk üle tumeda taeva ja kõmises kõu. Vihmapiisad rabisesid vastu aknaid. „Kallis,“ ütlesin ma. „See olukord on üpris kahetsusväärne, aga kentsakas. Elu siin Indias ei ole igav.“

Mõne aja pärast jõudis pastor Abishek kohale, et meid üles korjata. Me paigutasime 15 kitarri, 100 märkmikku ja elektritarvikud tema väikesesse kaubikusse.

Kodu poole sõites üllatas pastor meid.

„Kui sa mulle helistasid, siis oli mu mobiiltelefon hääletul režiimil,“ ütles ta. „Isegi värinarežiim oli välja lülitatud, et ma saaksin magada. Ma ei tea, kuidas see juhtus, aga ma ärkasin keskööl ja vaatasin oma telefoni just siis, kui sa helistasid. Tavaliselt magan ma sügavalt kogu öö.“

Meie kummagi süda hakkas kiiremini põksuma, kui pastor rääkis. Jumal oli ta keset ööd äratanud ja mõjutanud teda vaatama telefoni. Jumal teadis, et Tema kaks last igatsesid koju jõuda.

Nüüd aga sadas tihedalt. Välgusähvatused valgustasid teed ja kõu kõmises. Ent meie olime õnnelikud, sest suundusime koju. Aitäh, Issand! Aitäh, ingel Abishek!

_Nimed on muudetud, et kaitsta vabatahtlikke, kes tegutsevad maailma tundlikus piirkonnas._