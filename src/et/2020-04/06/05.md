---
title:  Naine räägib vastu  
date:  04/11/2020  
---

Jeesus on Meisterõpetaja. Tema õpetamisest ja elust paistab läbi Jumala tõeline olemus. Seda tähelepanuväärsem on üks lugu evangeeliumis, mis näitab, et siis, kui keegi Jeesusele vastu räägib, kuulab Ta ometi.

`Loe lugu Jeesuse kohtumisest paganast naisega (ehk „Kaanani“ naisega) Tüürose ja Siidoni aladel (Mt 15:21–28; Mk 7:24–30). Märkad, et Jeesusega kaasas olevad mehed on naise suhtes kannatamatud ja Jeesuski näib naist tagasi lükkavat. Mida saad naise julguse kohta öelda? Milline õpetus on siin loos meile selle kohta, kuidas Jeesus teisi õpetas?`

Jeesus oli Tüürose ja Siidoni aladel. Ta oli läinud paika, kus elas palju võõraid inimesi ja kus õhk oli paks rahvuslikest pingetest. Kreeka keelt kõneleva linna elanikud vaatasid ülalt alla juutidest maainimestele ja juutidest põllumehed vaatasid omakorda ülalt alla neile.

Üsna hiljuti oli Jeesuse kodupiirkonna Galilea nukuvalitseja Heroodes hukanud Ristija Johannese. Kuid Johannes oli mees, kelle maailmavaadet Jeesus suuresti jagas ning tema hukkamine näis kurjakuulutav. Jeesuse teele hakkas üha enam kerkima oht.

Pinget tundes läks Jeesus sisse ühte majja, „soovides, et keegi ei tunneks teda ära,“ nagu Markus oma evangeeliumis märgib (Mk 7:24). Kuid üks naine leidis Ta üles.

Tolle aja ja koha kultuuris ei olnud naisel õigust ennast kehtestada. Naise seadis veel ebasoodsamasse olukorda see, et ta kuulus keskkonda ja rahvusgruppi, kelle jaoks oli juutidel vähe aega.

Kuid naise tütar oli haige. Naine tahtis saada abi ja jätkas visalt selle palumist.

Jeesus lükkas ta kõrvale: „Ei ole ilus võtta laste leiba ja visata koerakestele,“ ütles Ta (Mt 15:26). See märkus võis naise tundeid riivata.

Ja siis juhtub midagi märkimisväärset. Naine vastab. Koerad olid talle tuttavad – erinevalt juutidest, kes neid lemmikloomadeks ei pidanud – ja ta ütleb: „Ei ole küll, Issand, ometi söövad koerakesed raasukesi, mis nende isandate laualt pudenevad“ (Mt 15:27).

Tema ütlus muudab olukorda. See tundub kaalukana. Ja Jeesus teeb ta lapse terveks.

`„Sündigu sulle, nagu sa tahad!“ (Mt 15:28). Kuidas me neist sõnadest aru saame? Kuidas reageerime meie, kui asjad ei lähe nii, nagu soovime?`