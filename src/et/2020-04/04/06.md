---
title:  Jumala seadus  
date:  22/10/2020  
---

Aastaid tagasi väitles rahvas Prantsusmaal surmanuhtluse küsimuse üle: kas see tuleks kaotada? Kaotamise pooldajad võtsid ühendust Prantsuse kuulsa kirjaniku ja filosoofi Michel Foucault’ga ning palusid tal kirjutada neid toetava juhtkirja. Vähe sellest aga, et Foucault toetas surmanuhtluse kaotamist, toetas ta ka kogu vanglasüsteemi kaotamist ning kõikide vangide vabadusse laskmist.

Miks? Sest Michel Focault’ jaoks olid kõik moraalisüsteemid puhtinimlikud konstruktsioonid, inimlikud ideed, mida võimulolijad olid paika pannud masside kontrollimiseks. Seega ei olevat niisugused moraalinormid tegelikult seaduspärased.

Ükskõik, kui äärmuslik on tema seisukoht, näeme siin ühe probleemi loogilist tagajärge, mis ei olegi nii uus. Mooses käsitles seda muistses Iisraelis tuhandeid aastaid tagasi. „Ärge tehke enam nõnda, nagu me täna teeme siin, igaüks seda, mis õige on tema silmis“ (5Ms 12:8; vaata ka Km 17:6; Õp 12:15).

Kuid kui me ei tohi teha seda, mis on õige ainult minu silmis – see tähendab, et me ise ei ole õiged, pühad ega piisavalt erapooletud teadmaks, mis on eetiliselt õige – siis, kuidas me teame, mida teha? Vastus on mõistagi see, et Issand, kes meid lõi, andis meile ka moraalikoodeksi, mille järgi elada. Võib-olla ei saa meie silmad sellest õigesti aru, kuid Issand saab alati.

`Mida õpetavad need kirjakohad meile kõlbelise käitumise kohta? 5Ms 6:5; Mk 12:29–31; Ilm 14:12.`

Kui toome oma maailmapildi keskmesse lunastuse, siis (nagu nädal tagasi nägime) peab kesksel kohal olema ka Jumala seadus, kümme käsku. Millest muust meid lunastatakse kui mitte patust, mis on käsust üleastumine (Rm 3:20)? Evangeeliumil ilma Jumala seaduseta pole tegelikult mõtet; evangeeliumi põhjal teame ju, et seadus kehtib meie jaoks endiselt, ehkki see ei suuda meid päästa. (Just seepärast vajamegi evangeeliumi.)

Seega peab kogu seitsmenda päeva adventistide kasvatus rõhutama seda, mida Ellen White on nimetanud „käsu püsivuseks“ („Suur võitlus“, lk 63) ja mis hõlmab hingamispäeva. Et kasvatus aitaks meis taastada Jumala kuju nii palju, kui selles elus võimalik, tuleb üleval hoida Jumala seadust kõige põhilisemal tasemel, Kristuse eeskuju valguses, kuna see moraalikoodeks näitab meile, mis on Jumala silmis tegelikult õige.