---
title:  Kummardage Lunastajat  
date:  21/10/2020  
---

Meie usu seisukohalt on õpetus loomisest küll väga oluline, kuid see doktriin ei esine üksi, eriti Uues Testamendis. Sageli on see paarisrakendis, lausa lahutamatult seotud õpetusega lunastusest. Põhjus on, et pattu ja surma langenud maailma jaoks ei piisa ju ainult loomisest. Me elame, võitleme ja kannatame (me kõik ju teeme seda), ning siis – mis edasi? Me sureme ja lõpuks ei erine me tee servas vedelevast loomakorjusest.

Kui tore see on?

Järelikult on meie maailmapildis väga tähtis koht ka lunastusel – ning see tähendab, et kõige keskmes, mida usume, on Jeesus Kristus, ristilöödud ja ülestõusnud Jeesus Kristus.

`Loe Jh 1:1–14. Mida räägivad need salmid meile Jeesusest – kes Ta on ja mida Ta meie heaks on teinud?`

Heida pilk ka esimese ingli sõnumile: Ma nägin teist inglit keset taevast lendavat; sellel oli igavene evangeelium, et kuulutada evangeeliumi neile, kes elavad ilmamaal – kõigile paganahõimudele ja suguharudele ja keeltele ja rahvastele. Ja ta hüüdis suure häälega: „Kartke Jumalat ning ülistage teda, sest tema kohtumõistmise tund on tulnud, ning kummardage teda, kes on teinud taeva ja maa ja mere ja vete allikad!“ (Ilm 14:6, 7). Näed, et „igavene evangeelium“ on otseselt seotud Jumala kui Loojaga. Ja kui taipame, et Jumal, kes meid lõi, on sama Jumal, kes võttis inimesena karistuse meie pattude eest enda peale, siis pole ime, et meid kutsutakse üles Teda kummardama. Kuidas saaksime teisiti reageerida, kui saame aru, milline meie Jumal tegelikult on?

Seetõttu peab Kristus ja Tema kui ristilöödu jääma kõiges meie õpetatus esimesele ja kesksele kohale – ning see õpetus peab sisaldama ka Kristuse teist tulekut, sest Kristuse esimesest tulekust ei ole ilma Tema teise tulekuta meie jaoks ju veel kuigi palju kasu, eks ole? Pühakirja järgi võiks väita, et Kristuse esimene ja teine tulek on ühe sündmuse – lunastusplaani – kaks osa.

`Peatu pikemalt Jh 1. peatükis väljendatud mõttel, et Tema, kes tegi kõik, „mis on tekkinud“ (Jh 1:3), oli Tema, kes suri ristil meie eest. Miks peaks Jumala kummardamine olema võimas loomulik vastus?`