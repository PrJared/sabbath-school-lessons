---
title:  Issanda silmad  
date:  18/10/2020  
---

Üks Oxfordi Ülikooli professor teoretiseeris, et meie, maailm ja kõik meie ümber ei olevat tegelik. Me olevat hoopiski tulnukate rassi supervõimsate arvutite digilooming.

Teooria on huvitav, kuid see püstitab olulise küsimuse: Mis on tegelikkuse olemus?

On kaks väga avarat võimalikku vastust, isegi kui ainult üks neist on mõistlik. Esimene neist on see, et universum – ning kõik selles leiduv, kaasa arvatud meie – lihtsalt _on_. Mitte miski ei loonud seda, mitte miski ei kujundanud. See lihtsalt on siin. Tegemist on jõhkra faktiga. Ei ole jumalat, ei ole jumalaid, ei ole midagi jumalikku. Tegelikkus on puhtalt materiaalne, puhtalt looduslik. Ehk, nagu keegi 2 500 aastat tagasi ütles (tegu pole uue ideega), on ainult „aatomid ja tühjus“.

Teine vaade on, et universumi lõi mingisugune jumalik olend (või olendid). See näib loogilisem, põhjendatum, arukam mõttest, et universum lihtsalt _on_, ilma mingi selgituseta. See seisukoht hõlmab looduse, „aatomite ja tühjuse“ maailma, kuid ei piirdu sellega. See viitab reaalsusele, mis on palju avaram, sügavam ja mitmekülgsem kui tänapäeval väga sageli kuulda olev ateistlik-materialistlik maailmavaade.

`Mida on järgnevatel tekstidel öelda tänases õppetükis esile tõusnud ideede kohta? Ps 53:2; Õp 15:3; Jh 3:16; Js 45:21; Lk 1:26–35.`

Kristliku kasvatuse oluliseks keskmeks ei ole mitte ainult Jumala tõelisus, vaid seegi, missugune Jumal Ta on: isikuline Jumal, kes meid armastab ja meiega lävib. Ta on imettegev Jumal, kes kasutab küll loodusseadusi, aga keda need seadused ei ahelda ning kes saab soovi korral olla nendest üle (nagu näiteks Jeesuse eostumine neitsis). Sellise maailmavaate õpetamine on meie päevil eriti asjakohane, sest väga suur osa intellektuaalsest maailmast õpetab avalikult ja õigustamatult ateistlikku ja naturalistlikku maailmavaadet, väites (ekslikult), et teadus toetab seda.

`Mõtle sellele, kui ahtake ja piiratud on ateistlik maailmavaade piibelliku maailmavaatega võrreldes, mis (nagu eelpool öeldud) hõlmab looduse, kuid ei piirdu sellega. Miks on piibellik maailmavaade, teistlik maailmapilt lõppude lõpuks väga palju loogilisem ja mõistuspärasem oma ateistlikust võistlejast?`