---
title:  Misjonilugu  
date:  23/10/2020  
---

#### Misjonäri pimedaim öö

_Loo on kirja pannud Merry Grace Baloria._

Ei osanud mõeldagi, et üks öö võiks olla mu elu pimedaim. Olin selles pimeduses, kui Jumal näitas mulle oma imelist valgust.

Ränk vihmasadu äratas mind kell kolmveerand üks öösel. Ida-Samara provintsis asuvas ühetoalises majas, mida jagasin oma misjonitöö kaaslannaga, oli täiesti pime. Osalesin 1 000 Misjonäri Liikumise projektis, meie üheaastasest tööperioodist oli järel veel ainult kaks nädalat ning suur maavärin oli jätnud piirkonna elektrita.

Ma ei näinud mitte midagi, kuid kuulsin imelikke hääli. Haarasin taskulambi ja suunasin valgusvihu ukse poole. Kedagi polnud näha, aga tundsin kindlalt, et keegi oli majja sisse tunginud. Hirmust värisedes põlvitasin suure sääsevõrgu all, mis kattis mu kaaslanna ja minu voodit. „Issand, palun säästa meid, nagu sa säästsid Taanieli ja Joosepi,“ palvetasin ma. „Me poleks siin, kui see poleks Sinu pärast.“

Heitsin taas voodisse pikali ja kordasin üle kere värisedes Psalm 23:1 sõnu: „Issand on mu karjane, mul pole millestki puudust.“ Võtsin taskulambi uuesti kätte. Nähtu oli nii kohutav, et see käis mul üle mõistuse. Nägin verd täis valgunud silmadega ja vihmast tilkuvate juustega meest. Ta käes oli suur bolo-nuga ja ta puges põlvili meie sääsevõrgu alla.

Õudusest kriiskasin nii kõvasti, kui kopsud võtsid. Mu kaaslanna ärkas ja me karjusime appi. Sissetungija torkas meie suunas oma terava üheteralise noaga ja me püüdsime teda minema lüüa. Järsku tabas mind midagi rasket. Kukkusin maha ja mu keha läbistas valu. „Issand, kas ma suren?“ mõtlesin.

Kuuldes, et keegi püüab maja ust avada, hüüdsin: „Tee aken lahti!“ Kui mina ja mu kaaslanna kuulsime, et aken avanes, jooksime selle juurde ja ronisime välja. Naaber nägi mu katkist nägu ning küsis, mis juhtus. Kui ta ründajast kuulis, hakkas ta oma laste pärast kartma ja kiirustas koju.

Mu kaaslanna ja mina käisime paljajalu mööda märgi tühje tänavaid ja hüüdsime appi. Näis, et kõik magavad. Lõpuks viis keegi meid hommikul kell kolm haiglasse. Mu kaaslannal olid kerged haavad käel ja jalgadel. Minul oli tõsine haav vasaku silma alt lõuani. Arst tegi meile mitu õmblust ja süsti.

Kõige õnnelikum hetk sel pimedal ööl saabus koos koiduga. Kui päike tõusis, näis see paistvat just mulle. Naeratasin. Tundsin Jeesuse sügavat armastust. Algusest peale oli Ta olnud koos minuga ja Ta jääb kuni lõpuni. Karjane valvab oma lammast. Ründaja püüti hommikul kinni ja talle määrati vanglakaristus. Ma ei heitunud. Kaks kuud hiljem, 22aastasena, alustasin 1 000 Misjonäri Liikumise projekti teist aastat, sedapuhku Lõuna-Koreas. Nüüd töötan juba kolmandat aastat. Tänan Jumalat selle kogemuse eest. Issand ütles Jeremija kaudu (33:3): „Hüüa mind, siis ma vastan sulle ja ilmutan sulle suuri ja salajasi asju, mida sa ei tea.“ Minu vaade elule on muutunud. Minu elu ei ole minu oma; see on Jumala oma.