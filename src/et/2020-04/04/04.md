---
title:  Piibellik maailmapilt  
date:  20/10/2020  
---

Nagu sissejuhatuses öeldud, ei ole meist kellegi maailmavaade erapooletu. Näiteks heidab ateist pilgu vikerkaarele taevas ja näeb paljast loodusnähtust. Sellel pole mingit muud tähendust kui see, mille inimene otsustab talle anda. Erinevalt ateistist silmitseb mõni inimene vikerkaart piibellikust maailmapildist lähtudes ning näeb vee ja valguse koostoimelisest loodusnähtusest enamat, – Jumala tõotuse taaskinnitust, et Tema ei hävita maailma enam veega (1Ms 9:13–16). „Kaunis vikerkaar kui märk Jumala ja inimese vahelisest lepingust kõneleb Jumala osavõtlikkusest… Jumal soovis, et alati, kui järeltulevad põlvkonnad pärivad vanematelt taevalaotuses siretava vikerkaare kohta, jutustavad nad lastele lugu veeuputusest ja Kõigekõrgema lepingust, mille ta pani pilvedesse kinnituseks tõsiasjast, et vesi ei uputa enam kunagi maakera.“ – Ellen G. White, „Patriarhid ja prohvetid“, lk 106.

Seitsmenda päeva adventistide jaoks jääb Piibel meie usu alustekstiks. Selles õpetatud maailmapildi, „filtri“ kaudu tuleb meil näha ja mõista maailma, mis võib olla väga heidutav ja keerukas paik. Pühakirja loodud mall aitab meil paremini aru saada tõelisusest, milles end leiame, mille osa me oleme ning mis viib meid sageli segadusse ja hämmingusse.

`Millised siintoodud salmides olevad tõed aitavad meil paremini aru saada reaalsust, milles elame? Ef 6:12; Mk 13:7; Rm 5:8; Rm 8:28; Kg 9:5; Ilm 20:5, 6.`

Seitsmenda päeva adventistidena tuleb meil ustavalt kinni pidada Piibli õpetustest, sest need on tõed, mida Jumal on inimestele ilmutanud, ja need selgitavad meile maailma kohta paljut, mida me teisiti ei teaks ega mõistaks. Järelikult peab kogu kristlik kasvatus põhinema Jumala Sõnal ning igasugune sellega vastuolus olev õpetus tuleb hüljata.

`Nimeta mõni Piibli õpetus, mis on vastuolus inimeste teistsuguste uskumustega? Mida peaks selline erinevus õpetama meile Jumala Sõnast ustavalt kinni pidamise tähtsuse kohta?`