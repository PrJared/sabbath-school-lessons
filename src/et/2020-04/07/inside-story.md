---
title:  Misjonilugu  
date:  13/11/2020  
---

#### Palve töö pärast Prantsusmaal

_Loo on kirjutanud Andrew McChesney._

Abdelkader Hennil polnud kristluse vastu huvi ning teda üllatas, kui kaplan rääkis temaga koolis Jeesusest. Ta osales koos teiste Prantsusmaa noortega koolijärgse rühma tegevustes.

„Sa tuled tihti,“ ütles kaplan. „Miks sa kristlaseks ei hakka?“

Abdelkader, kes oli elanud suurema osa elust Prantsusmaal pärast seda, kui ta vanemad Alžeeriast sinna tulid, lõpetas koolijärgse rühma tegevustest osa võtmise. Ta ei teadnud aga, mida teha. Ta oli keskkooli lõpetanud ega suutnud tööd leida.

Veidi aega hiljem kohtus ta ühe Alžeeriast pärit seitsmenda päeva adventistiga. Abdelkaderi südant puudutas adventisti lugu. Ta taipas, et alžeerlasest võib saada kristlane, ja hakkas kristluse kohta lugema. Umbes samal ajal sai ta kokku ühe endise keskkoolikaaslasega. Crystal oli olnud keskkoolis õnnetu, kuid nüüd oli neiu nagu rõõmupall. Abdelkader imestas, mis oli toimunud, ja justkui tema mõtteid lugedes hakkas Crystal juhtunust rääkima.

„Kohtusin kellegagi, kes muutis mu elu täielikult,“ ütles neiu.

„Kellega sa kohtusid?“ küsis Abdelkader.

„Kohtusin Jeesuse Kristusega,“ vastas Crystal.

Abdelkader arutles endamisi, kas Jeesus saab muuta ka tema elu. Ta läks sel õhtul Crystaliga kaasa koguduse palvekoosolekule. Kui keegi küsis, kas osalejatel on palvesoove, ütles Abdelkader: „Mul on vaja töökohta.“

Järgmisel hommikul helises tema telefon.

„Kas teie olete Abdelkader?“ küsis tundmatu hääl.

„Jah,“ vastas mees.

„Kas te otsite tööd?“ küsis naisehääl.

Sama päeva hommikul vestles helistaja Abdelkaderiga autos ja sõidutas teda samal ajal uude töökohta. Noormees oli hämmastunud. Ta oli juba nädalaid tööd otsinud, kuid sai selle pärast palvet. Ta uskus, et Jeesus suudab tema elu muuta.

Taas kodus, palvetas Abdelkader: „Tahan teada, millist kogudust valida.“

Kolm päeva hiljem kuulis ta raadiost üht meest, kes rääkis seitsmenda päeva hingamispäevast. Mees luges salmid Jesaja 56: 1–2, kus on muuhulgas öeldud: „Õnnis on inimene, kes… peab hingamispäeva.“ Abdelkaderile meenus Alžeeriast pärit adventist ja see, kuidas adventist käis kirikus seitsmenda päeva hingamispäeval. Ta ühines adventkogudusega.

Täna on Abdelkader, kelle nimi tähendab „Kõigekõrgema Jumala sulane“, 51aastane; ta on adventkoguduse pastor, kes töötab Prantsusmaal mittekristlaste heaks.

„Tänan iga päev Jumalat selle töö eest, mille Ta mulle teha on andnud,“ ütles ta.

_Täname teid misjoniannetuste eest, mis aitavad inimestel Prantsusmaal ja kõikjal maailmas Jeesust tundma õppida._