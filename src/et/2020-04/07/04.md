---
title:  Vaimus ja tões  
date:  10/11/2020  
---

Üheks suurepäraseimaks kirjutiseks sellest, kuidas Jeesus murtud inimesi teenis, on Uue Testamendi lugu Jeesusest ja naisest kaevul.

`Loe Jh 4:7–26. Mida ütleb Jeesus naisele kummardamise kohta? Kuidas nad üldse kummardamise teemani jõudsid?`

Naine püüdis kummardamisest rääkides juttu seniselt teemalt teisale pöörata, kuid Jeesus kasutas tema taktikat, et esitada meilegi sügavaid tõdesid kummardamise kohta. Võib-olla on just meie jaoks tähtsaim see, mida ütles Jeesus Jh 4:24: „Jumal on Vaim ja kes teda kummardavad, peavad teda vaimus ja tões kummardama.“

Issanda õige kummardamine peab toimuma „vaimus“, tähendab, see peab lähtuma Jumala armastusest ja kogemusest, et ma tunnen Teda isiklikult. „Jumalast lähtuv usk on ainus usk, mis viib Jumala juurde. Selleks, et õigesti Teda teenida, tuleb meil sündida uuesti Pühast Vaimust. Tema puhastab südame ja uuendab mõistuse ning annab meile uue võime tunda ja armastada Jumalat. Tema teeb meid tahtlikuks täitma kõiki Kristuse korraldusi. See on tõeline jumalateenimine. See on Püha Vaimu mõju vili.“ – Ellen G. White, „Ajastute igatsus“, lk 189.

Samas peab jumalateenimine toimuma „tões“. Meil peavad olema õiged teadmised Jumalast – kes Ta on ja mida Ta meilt ootab. Teisisõnu, jumalateenimine sisaldab doktriine, õpetusi. (Näiteks on väga tähendusrikas teada, et teenime Jumalat, kes ei lase oma rahval igavesti põrgus põleda.)

Järelikult tuleb siin esile kummardamise kaks koostisosa: kogemus, mis pärineb Jumala tundmisest ja Talle kuuletumisest, ning meile Jumala kohta ilmutatud objektiivsed tõed. Vaim ilma tõeta võib viia pealiskaudse sentimentaalsuseni, mis toetub rohkem tujudele kui millelegi muule. Ja vastupidi, tõde ilma vaimuta võib viia elutusse vorminõudmisse. Järelikult vajame mõlemat.

`Kuidas püüad kedagi õpetada kummardama „vaimus ja tões“? Millistel puhkudel võib keegi vajada suurema rõhu asetamist neist ühele?`