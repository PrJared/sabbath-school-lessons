---
title:  Kasvatatud Jumalat kummardama  
date:  07/11/2020  
---

### Selle nädala õppeaine
Tn 3. ptk; Ilm 14:6–12; Ps 78: 1–17; Jh 4:7–26; 1Aj 16:1–36; Mk 7:1–13.

> <p>Juhtsalm</p>
> „Andke Issandale tema nime au, tooge annetusi ja tulge tema palge ette, kummardage Issandat pühas ehtes“ (1Aj 16:29).

Jumala kummardamine on inimkonna, inimloomuse, ka pattulangenud inimloomuse juurde kuuluv osa. Kahtlemata loodi meid olevusteks, kes suudavad Jumala antud vabaduses teenida Issandat sellepärast, et armastavad Teda ja teavad, et Tema väärib teenimist. Selline jumalateenimine pidi olema päris lihtne pattulangemise-eelses maailmas, kus inimesed kohtusid Jumalaga silmast silma, keset patust, surmast ja hävingust rikkumata loodut – loodut, mida suudame vaevalt ette kujutada meie, kes tunneme ainult pattulangenud maailma.

Ehkki meis on endiselt olemas kaasasündinud vajadus kummardada, on patt seda tänapäeval väänanud ja moonutanud, nagu kõike muud siin maailmas. See tähendab, et kummardavate olevustena võime jumalateenimises, just nagu kõiges muus, jõuda millegi vale kummardamiseni või lõpetada sootuks Issanda teenimine sellisena, nagu Teda kummardama peaks (vaata näiteks Mk 7:1–13; Jr 7:4).

Järelikult, kuna kummardamisel on kristlikus kogemuses väga oluline koht, peab kristlik kasvatus tegelema jumalakummardamise probleemistikuga, ning see ongi käesoleva nädala teema.

_Selle nädala õppetükki õppides valmistud hingamispäevaks, 14. novembriks._