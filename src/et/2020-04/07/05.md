---
title:  Pühaduse ilu  
date:  11/11/2020  
---

`Loe 1Aj 16:1–36. Püüa siinset vaatepilti ette kujutada. Kas see on su kujutluses pühalik, kohutav või pidulik ja rõõmus? Mismoodi saab see olla kombinatsioon mõlemast? Mida õppida siit kummardamise kohta ning kuidas õpetada ja kogeda kummardamist?`

Kummardamise kohaks oli kogudusetelk, kus Jumal oli koos muistse Iisraeliga elanud ning esitanud neile lunastusplaani. Seega peab kummardamise ja kummardama õpetamise keskmes olema Jeesus ja lunastusplaan; neist mõlemast andis pildi kogudusetelgi teenistus. Ükskõik, mida muud on Jumal veel meie heaks teinud ja mille pärast väärib Ta kiitust ning kummardamist – millelgi pole mõtet ilma igavese elu lootuseta, mille annab meile Tema ohver ja asendussurm ristil.

Näed, et selleski lõigus on „evangeelne“ noot: kogu maailm peab õppima tundma Iisraeli Jumalat.

`Vaata 1Aj 16:29: „Andke Issandale tema nime au, tooge annetusi ja tulge tema palge ette, kummardage Issandat pühas ehtes!“ Mida võiks tähendada „pühas ehtes“?`

Alustuseks mõtle sellele, kui inetu, kui kahjustav ja alandav on patt. Samuti on meil praegu raske ette kujutada, kui kurjad, kohutavad ja alandavad olid Iisraeli ümbritsevate rahvaste jumalateenimiskombed; kombed, mille hulka kuulus ka laste ohvriks toomine. Kahtlemata andsid need aimu, millised olid inimesed, kes niimoodi tegid.

Muistne Iisrael pidi sellele vastukaaluks olema püha rahvas, lahus neid ümbritsevatest kurjadest tavadest. Nad pidi olema südamelt ja meelsuselt puhtad; see andis nende kummardamisele Jumala silmis mõtte ja ilu. Ikka ja jälle pahandasid Vana Testamendi prohvetid inimestega, kes kummardasid Issandat, kuid olid samas moraalselt laostunud ja südame poolest Temast kaugel.