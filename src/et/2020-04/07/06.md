---
title:  Ebajumalateenistus kasvatuses  
date:  12/11/2020  
---

Muistset Iisraeli ümbritsesid väga religioossed rahvad; inimesed, kes teenisid ja rahustasid oma jumalaid niivõrd pühendunult, et tõid neile ohvriks isegi oma lapsi. Eks ole see ju pühendumus?

Järelikult mängis kummardamine, õige Jumala õigesti teenimine olulist osa heebrealaste kaitsmisel ebajumalateenistuse eest ja hoidmisel, et nad ei takerduks ümber toimuvasse väärkummardamisse. Kõikidest hoiatustest hoolimata hakkasid nad ikkagi järgima ebajumalateenijate kombeid, mille eest neid just hoiatati.

Kuidas on lugu tänapäeval? Miks on väga tähtis Jumalat õigesti kummardada, jutustada kõike seda, mida Tema on meile teinud – ja seda eriti kaasaegse eba­jumalateenistuse ohtude puhul?

`Loe Mk 7:1–13. Millised põhimõtted leiame 7.–9. salmist, mida rakendada tänapäeval kristliku kasvatuse kontekstis, kuna maailmast üle võetud valeõpetustel on oht mõjutada negatiivselt meie usuelu?`

Tänapäeva maailma paljud suured intellektuaalsed ideed põhinevad naturalistlikul, loodusteaduslikul maailmavaatel. Tänapäeva koolis õpitakse paljusid õppeaineid sellest vaatenurgast, mis tihtipeale tähendab, et õpetatakse seda, mis on Pühakirjaga vastuolus. Meil võib olla kiusatus kummardada ideid, mis rajanevad oletustel, mõtetel, tõestuseta omaks ja kasutusele võetud põhieeldustel. Võime ka jumaldada selliseid ideid juurutanud filosoofide, loodusteadlaste ja matemaatikute sädelevat mõistust. Probleem on selles, et sageli käivad need ideed Püha­kirjale vastu, kuid kuna neid nüüd õpetatakse ja tõeks peetakse, püüavad inimesed neid kristlikku kasvatusse sisse tuua. Samas saab neid omaks võtta ainult usku ohustades, sest Pühakirja sobitamine nende ideedega tähendab sageli Pühakirja väänamist ja moonutamist.

`Nimeta mõni nüüdne populaarne uskumus, mis põrkub Pühakirjaga, ning selgita, kuidas saame kogudusena kaitsta ennast nende sissetoomise eest oma haridussüsteemi?`