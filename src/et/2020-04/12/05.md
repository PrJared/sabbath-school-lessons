---
title:  Tasakaalu leidmise aeg  
date:  16/12/2020  
---

Jeesus austas ja pidas tähtsaks Jumala seadust (Mt 5:17, 18). Ometi ei nõustunud Jeesus usujuhtide seadusetõlgendusega. Viis, kuidas Jeesus pidas hingamispäeva, seadis usujuhtide loodud reeglid kõige suuremasse ohtu. Sünagoogides õnnestus hingamispäev küll teha harivaks võimaluseks – Toorat kindlasti loeti ja tõlgendati. Kirjatundjad ja variserid tundsid seaduse kirjatähte. Kuid Jeesus läks oma järelkäijate harimisel hingamispäeva osas palju kaugemale.

`Loe Mt 12:1–13 ja Lk 13:10–17. Mida õpetab Jeesus nende sündmustega oma aja inimestele ja meile tänapäeval?`

Võitlused, mis keerlesid Jeesuse hingamispäevaste tervekstegemiste ümber, viisid oluliste vaimulike väitlusteni patu olemuse, hingamispäeva põhjuse, Jeesuse ja Isa vahelise suhte ning Jeesuse autoriteedi olemuse üle.

Jeesuse suhtumise hingamispäeva võtab hästi kokku meie selle nädala juhtsalm: „Ja ta ütles neile: „Hingamispäev on seatud inimese jaoks, mitte inimene hingamispäeva jaoks; nõnda on Inimese Poeg ka hingamispäeva isand““ (Mk 2:27, 28). Jeesus tahtis toonitada, et hingamispäev ei tohi olla koormaks. See „tehti“ (loodi) inimese jaoks ainulaadse võimalusena õppida tundma Jumala iseloomu, kes hingamispäeva tegi, ning õppida seda kogemuslikult Tema loomingut väärtustades. Oma tegevuse kaudu küsimusi tõstatades pani Jeesus oma jüngreid, Juuda juhte ja rahvast sügavamalt mõtlema Pühakirja üle ning selle üle, mida usk ja nende Jumal neilt üldse ootasid. Meist igaühel on väga kerge takerduda reeglitesse ja määrustesse, mis iseenesest ei ole halvad, kuid saavad justkui lõppsihiks, kuigi peaksid olema lõppsihi suunas osutavad vahendid. Lõppsihiks peaks olema selle Jumala iseloomu tundmine, keda me teenime. Just niisugune siht teeb meid Temale ustavalt kuulekaks selle alusel, et toetume Kristuse õiguse teenetele.

`Mida ütled enda hingamispäevapidamise kohta? Kas sellest on välja tulnud pigem ära-tee-seda ja ära-tee-toda päev, kui Issandas hingamine ja Tema paremini tundma õppimine? Kui nii, siis mida muuta, et läheneda sellele, mis Jeesusel sinu jaoks kavas on?`