---
title:  Taasavastamise aeg  
date:  14/12/2020  
---

Kui Moosesel palutakse viia iisraellased Egiptusest välja, on selge, et massid on kaotanud suutlikkuse hinnata end Jumala lastena. Neil on vaja taasavastada Jumal, kes palub, et nad Teda kummardaksid, ning kes annab neile palju tõotusi suurepärase tuleviku kohta. Nende taasavastamise teekonnal on määrava tähtsusega õppimiskogemuseks hingamispäev. Samuti saab hingamispäevast teiste rahvaste silmis ere märk Jumala ja just selle rahva vahelisest erilisest suhtest. Kogemus mannaga on hea näide Jumala viisist iisraellasi harida.

`Milliseid õppetunde peavad iisraellased õppima 2Ms 16:14–29?`

Jumal varustab ime läbi iisraellasi mannaga, andes neile lihtsalt igaks päevaks piisavalt toitu. Kui Ta andnuks neile sellisest kogusest rohkem, võinuks neil meelest minna, kes oli nende varustaja. Nii tegi Ta iga päev nende jaoks ime ning nad nägid Jumala hoolitsust. Hingamispäeval oli aga olukord teistsugune, sest päevgi oli eriline. Nüüd tehti kaks imet: reedel saadi kahekordne osa toitu ja see toit ei riknenud ööga. Nii jäi iisraellastele hingamispäeval võimalus imetleda Jumalat, kes oli nende vabastaja, ning taasavastada, mida tähendas olla Jumala rahvas.

Iisraellased sõid mannat 40 aastat (2Ms 16:35). Jumal andis Moosesele ka juhise säilitada kannutäis mannat iisraellastele meenutuseks sellest, kuidas Tema neid kõrbes toitis (2Ms 16:32, 33). Samuti oli see hingamispäeva eriline meenutaja. Oli muidki olukordi, mil Jumal selgitas iisraellastele hingamispäeva erilisust.

Hingamispäev oli viis, kuidas Jumal aitas iisraellastel taasavastada rahvusliku eneseteadvuse ja nende Jumala. Neil paluti olla sõnakuulelikud ja pidada hingamispäeva pühaks, kuid see oli nende Looja iseloomust sügavama arusaamise ning kestva tõotussuhte loomise kontekstis.

`Vestled teismelisega, kelle meelest on hingamispäev „igav“. Ta peab seda ainult seetõttu, et Piibel ja tema vanemad käsivad tal nii teha. Millist nõu sa talle annad, mis aitaks tal hingamispäeva (taas)avastada positiivse õppimiskogemusena?`