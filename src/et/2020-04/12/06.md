---
title:  Aeg koos olla  
date:  17/12/2020  
---

Jeesus andis oma jüngritele eeskuju käia igal nädalal sünagoogis. Jüngrid jätkasid seda eeskuju pärast Tema ülestõusmist ja sama tegid Jeesuse teised järelkäijad. Sünagoogist sai apostlite jaoks üks põhikoht, kus tõstatada ülestõusmisega seotud küsimusi. Hingamispäev pakkus kogukonna jaoks olulise võimaluse kokku tulla ja õppida. Jeesus oli ju heebrea Messias, Messias, kellest kuulutas ette Vana Testament, mida igal hingamispäeval sünagoogis loeti. Milline paik oleks olnud parem kui sünagoog, kus usklikud saanuks Jeesust esile tõsta, eriti siis, kui nad tunnistasid juutidele ja neile, „kes kardate Jumalat“ (Ap 13:16, 26)?

`Vaata järgmisi kirjakohti. Mida räägitakse siin selle kohta, kuidas Jeesuse järelkäijad avalikkuse ees tunnistust andsid? Kui sa neid piiblisalme loed, mõtle, millest need rääkisid otsestele kuulajatele, mida öeldi ja millised olid tulemused: Ap 13:14–45; Ap 16:13, 14; Ap 17:1–5; Ap 18:4.`

Apostli tunnistus oli ühtaegu isiklik ja Pühakirja-põhine. Paulus tõi esile Iisraeli ajaloo üksikasju, alustades „meie isadega“ Egiptuses (Ap 13:17), ning liikus nende ajaloos edasi paikseks jäämiseni, kohtumõistjateni, kuningateni ja Taavetini, kellelt oli väga sobiv üle minna Jeesusele.

Paulus ja teisedki näitasid, kuidas nende isiklik kogemus ja arusaam sai mõtte Pühakirja kontekstis. Nad andsid edasi teadmisi ning väitlesid ja arutlesid. Jutlustes, õpetamises ja aruteludes edastatud isiklik tunnistus ja Pühakirja seos oli väga tugev. Nii nagu piiblisalmid näitavad, kadestas osa usujuhte apostlite autoriteeti ja sellest tulenevat võimu inimeste, nii juutide kui ka paganate üle.

Seitsmenda päeva adventistide koguduse ajalugu tunnistab samuti sellest, kuidas jutlustamises ja õpetamises toimivad koos julgustav tunnistus ja Pühakirja seletus. Hingamispäevakool koos jutluseteenistuse ja teiste hingamispäevaste koosolekutega (näiteks noorteteenistusega) annavad tugeva hariva aluse seitsmenda päeva adventistide jumalakummardamisele. Kuigi see vajab täiendamist muude õpikogemustega, on tegemist olulise hingamispäevase hariva kogemusega.