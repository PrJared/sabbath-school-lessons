---
title:  Misjonilugu  
date:  18/12/2020  
---

#### Põgenemine isa eest Pariisis

_Loo on kirja pannud Malika Leocadie._

Sündisin mittekristlikku perekonda Alžeerias, kuid ma ei elanud nii, nagu minu usku inimesed tavaliselt elasid. Vanemad jätsid mind vanaema hoolde ja kolisid Prantsusmaale, kui olin 3aastane. Pärast 18aastaseks saamist viis isa mind Pariisi, et ma hoolitseksin tema uue naise ja laste eest.

Minu elu koos nendega oli põrgu. Isa oli karm mees. Ta käskis mul koristada maja ja hoida lapsi, kuid ta kasutas mind ka nii, nagu oleksin tema naine. Kui ma tema ettepanekutest keeldusin, peksis ta mind. Pärast mõnda aastat püüdsin sooritada enesetappu.

Isa keelas mul majast välja minna muuks kui laste kooli viimiseks. Ühel päeval, kui ma lastega kooli poole astusin, kohtasin noormeest, kõrvalnaabrit, kellel oli minust kahju. Minu näol sinikaid nähes andis ta mulle paberitüki oma ema telefoninumbriga. Aga ma ei helistanud abi pärast.

Seevastu veetsin palju aega aknast välja vaadates, igatsedes olla vaba. Noormees nägi mind ja rääkis oma emale: „Kas näed seda neidu, kes vaatab alati aknast välja? Temast saab ühel päeval mu naine.“

Ma ei kuulnud seda vestlust, kuid tajusin, et see noormees tahaks minuga abielluda. Ma lükkasin selle mõtte eemale. Ma ei võinud abielluda kellegagi, kes polnud minuga ühte usku.

Mu elu jõudis sinnamaani, et ma ei suutnud nutmast lakata. Isa tuli igal ööl minu tuppa. Ma ei tahtnud elada. Ühel õhtul vaatasin aknast tumedat taevast ja valasin oma südame Jumala ette välja. Olin kindel, et Jumal elab taevas. Mäletasin, et vanaema rääkis mulle Jumalast. „Ma abiellun selle noormehega,“ ütlesin endamisi. „Mul saab olema maja ja lapsed.“

Järgmisel päeval peksis isa mind jälle ja lahkus majast. Tema naine solvas mind ja läks oma käikudele. Lapsed olid koolis. Ma helistasin noormehele.

„Tahan sinuga kaasa tulla,“ ütlesin ma.

„Tulen sulle tunni aja pärast järele,“ teatas ta.

Pakkisin kõik oma asjad kokku. Noormehe autosse istunud, sain teada, et tema nimi oli Juleen ja ta oli seitsmenda päeva adventist Lääne-Indiast. Tema ema Simone oli korraldanud asjad nii, et sain elada ühe adventpere juures, kust isa mind Pariisis üles ei leidnud. Ka see perekond oli Alžeeriast.

Niiviisi kohtusin Jeesusega. Täna on Juleenil ja minul oma kodu ja lapsed. Oleme igal hingamispäeval kirikus jumalateenistusel. Mu isa leidis mind lõpuks üles ning palus nuttes andeks. Ma andsin talle andeks.

Isa on nüüd surnud ja ülejäänud perekond on mu pärast kristlaseks saamist hüljanud. Kogudus on minu uus perekond.

_Täname teid hingamispäevakooli annetuste eest, mis aitavad levitada evangeeliumi üle kogu maailma._