---
title:  Oma elust rääkides  
date:  26/11/2020  
---

`Loe 1Ts 2:6–8. Mida Paulus siin räägib, mida meie koolid ja kogudused saavad peegeldada ja peavad peegeldama?`

Seistes silmitsi olukorraga, mil kooslused ühiskonnas lagunevad, elame ajajärgul, mil piibellik arusaam kogudusest on suurema tähtsusega kui kunagi varem. Mt 18:20 tuletab meile meelde: „Sest kus kaks või kolm on minu nimel koos, seal olen mina nende keskel.“ Uue Testamendi näitel toimus kirik ja kogudus peamiselt usklike kodus. Just tol ajal kogunes kogudus väikegruppides, et palvetada, laulda, tähistada Issanda õhtusöömaaega, Jeesuse sõnu isekeskis tundma õppida ja neist rääkida.

Sellised jumalateenimisgrupid olid ka esimesed kogudusekoolid, kuna neis tehti uued usklikud tuttavaks Piibliga ja Jeesuselt saadava uue eluga. Pauluse kirjapandu, nagu näiteks Rm 12:2: „Ja ärge muganduge praeguse ajaga, vaid muutuge meele uuendamise teel“ annab mõista, et kogudus võttis kasvatustööd väga tõsiselt.

Need esimesed kristlased leidsid peagi, et ühiselt saab evangeeliumi kõige paremini läbi elada. Ühiselt on meil põhjust kõvemini laulda, innukamalt palvetada ning olla hoolivam ja kaastundlikum. Kui kuuleme teisi Jumala headusest rääkimas, tajume, kui hea on Ta olnud meie vastu. Kui kuuleme üksteise võitlustest ja haigetsaamistest, adume Jumala tervendavat kätt enda elus ja kogeme, et soov olla Tema armu ja tervendamise vahendiks saab uut jõudu.

Tänases kirjakohas kinnitab Paulus, et Jumala evangeelium on kõik: risti vägi, Issanda ülestõusmine, Tema taastuleku tõotus. Kogu maailmas pole paremaid sõnumeid ning Pauluse elu kulus eelkõige selleks, et jagada kaasinimestega ausalt ja pühendunult lugu Jeesusest.

Siingi esitab Paulus mõtte, et evangeeliumi sõnumist saab kõige paremini aru ja sellest saab parima kogemuse siis, kui see paistab välja elust enesest. Me ei peaks iialgi unustama, et inimesed jälgivad tähelepanelikult, kas meie elust nähtub Piiblis leiduv armusõnum.

`Mõtle tõsiselt sellele, kuidas sa elad, ja küsi endalt: milliseks tunnistuseks olen ma ümberolijaile?`