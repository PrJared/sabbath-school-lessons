---
title:  Elada jüngritena  
date:  24/11/2020  
---

Kui kogudus võtab tõsiselt kristliku kasvatamise tõukejõuks olemist, siis on hädavajalik alustada Jeesusega. Jeesus kutsus jüngrid. Tema õpetas nad välja misjonitööd tegema ning sammus koos nendega. Jeesus pakkus neile võimalusi võtta osa inimeste elust, kelle eest neil tuli hoolitseda ja keda armastada. Ning Jeesus näitas neile iga päev, milline oleks maailm siis, kui inimesed hakkaksid üksteist kohtlema vendade ja õdedena.

`Loe Lk 4:18–23. Milline on Kristuse sõnum meile kõigile, Tema järelkäijatele?`

Kolm aastat vaatlesid jüngrid Jeesust, oma õpetajat, kes elas läbi oma riigi aated – aated, mida Ta kuulutas välja oma esimeses jutluses Naatsareti sünagoogis. Andeksandmine, arm ja armastus käisid käsikäes üksilduse, vastutuse ja eluraskusega. Õppetund, mida neil õppida tuli, oli see, et jüngriksolemist ei saa kergelt võtta. Sa oled jünger kogu eluks – mitte ainult üheks päevaks.

„Kristuse ülesanne jüngritele hõlmab kõik usklikud ajastute lõpuni… Kõigile, kes on saanud taevase kutse, on usaldatud evangeeliumitöö. Kõigile, kes võtavad vastu Kristuse elu, on määratud töö kaasinimeste päästmiseks. Seda tööd silmas pidades kogudus üldse asutatigi ning kõik, kes teevad kogudusse astudes tõotuse Jumalaga, peavad olema Kristuse kaastöölised.“ – Ellen G. White, „Ajastute igatsus“, lk 822.

Jeesuse jüngritena tuleb tänagi tagada, et Jeesus oleks nii meie suhtlemise kui ka jumalakummardamise kese. Hea on meelde tuletada, et Jeesus mõtles välja jüngerluse. Kuigi Tema aja rabid meelitasid endale küll järgijaid, oli Jeesus see, kes kutsus mehi ja naisi Tema järel käima. Rabid poleks kunagi osanud ette kujutada nii radikaalset üleskutset, mis andis mõista, et Jeesusega olemine oli palju tähtsam kui kõik rabide korraldused kokku.

Jeesuse jüngritena tuleb meil lugu pidada kõikidest inimestest, kuid tegutseda ka selle nimel, et pakkuda paika, kus kõik inimesed saavad kasvada ja areneda.

Järelikult peab kogu kristliku kasvatuse osaks olema missiooni, eesmärgi tunnetus; elada ei tule mitte ainult elatise teenimiseks, vaid oma mõjualas tegutsemiseks nii, nagu Jeesus meid kutsub. Ta kutsub meid astuma Tema jälgedes sellega, et teenime abivajajaid ning jagame nendega evangeeliumi head sõnumit.