---
title:  Kutsutud olema valguseks  
date:  23/11/2020  
---

Tundub, et kõikjal, kuhu vaatame, pöörab meie planeet ennast valgusest pimedusse. Võttes arvesse oma kogemusi selles keerulises ja väljakutsuvas maailmas, kohtame pimedust juba üsna oma kodu lähedal. Sest ka meie mõistame õudusi, mida see elu meile toob, kui maadleme haigusega, kui püüame toime tulla armastatud inimeste kaotamisega, kui näeme perekondi teineteisest eraldumas ja abielu purunemas, kui näeme vaeva selle nimel, et mõtestada oma ühiskonna ja kultuuri paljusid pahesid.

Sellisel moraalse laostumise ja vaimuliku pimeduse maastikul, kogu selle sisemise ja välise kära keskel kuuleme Jeesuse sõnu, mida Ta lausub meist igaühele:

`„Teie olete maailma valgus. Ei saa jääda märkamatuks linn, mis on mäe otsas. Ega süüdata ka lampi ja panda vaka alla, vaid lambijalale, nii et selle valgus paistab kõigile majasolijatele. Nõnda paistku teiegi valgus inimestele, et nad teie häid tegusid nähes ülistaksid teie Isa, kes on taevas“ (Mt 5:14–16). Mida ütlevad need salmid meile selle kohta, kuidas meil tuleb elada ja kuidas mõjutame kristlastena kaasinimesi Jumalat nägema?`

Kuidas sai Jeesuse sõnadest aru tollel päeval Galilea mere kaldal kuuma päikese käes istuv kuulajaskond? Tema sõnu kuulavad inimesed teadsid, mis on valgus ja pimedus. Kindlasti oli neil palju põhjust pimedust karta. Nad elasid Rooma okupatsiooni tingimustes; see oli sõjaline ühiskond, mis vaatamata telefonide, arvutite ja globaalse interneti puudumisele oli mitmeti sama võimekas nagu meie oma ning mõnes mõttes isegi kohutavam.

Roomlasi oli kõikjal ja see ei lasknud mäeküljel oleval rahvahulgal unustada, et need, keda peeti rahutuste tekitajaks, leidsid end kiiresti piinajate käest – ning alasti suremas Rooma ristil.

Ja ikkagi oli siin Jeesus, kes kutsus neid elama valguses. Olema armuline. Olema puhta südamega. Olema rahunõudja. Järelikult peab kristliku kasvatuse osaks olema õpetada meie õpilastele, et oleksime maailmas valguseks, et suudaksime langetada valikuid ja otsuseid, mis lasevad kaasinimestel näha Jumala olemasolu ja headust.

`Mil viisil saame kaasinimesi suunata nägema, et Jumal on olemas ja et Ta on hea?`