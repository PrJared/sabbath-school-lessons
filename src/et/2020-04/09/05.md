---
title:  Tõe otsimine  
date:  25/11/2020  
---

Albert Einstein, keda peetakse sageli kaasaegse füüsika isaks, kirjutas: „Tähtis on, et ei lakataks küsimusi esitamast. Uudishimu juba ise on põhjus, miks olemas olla. Inimene saab tunda vaid aukartust, ei muud, kui ta mõtiskleb igaviku, elu, reaalsuse imelise ülesehituse saladuste üle. Piisab, kui püüda iga päev pisutki aru saada sellest salapärast. Ära kaota kunagi püha uudishimu.“

Elame mõistatuste maailmas, eks ole? Kaasaegne teadus on meile näidanud uskumatut keerukust, mida igal olemistasandil on päris palju. Ja kui midagi niisugust esineb puhtfüüsilises vallas, kui palju enam on seda siis vaimulikus vallas?

`Mida õpetavad siintoodud kirjakohad meile tõe otsimise ja vastuste saamise kohta? Jr 29:13; Mt 7:7; Ap 17:26, 27; Ps 25:5; Jh 16:13; Jh 17:17.`

Piiblis on palju lugusid meietaolistest uudishimulikest inimestest – meestest ja naistest, kel on küsimused, hirmud, lootused ja rõõmud; inimestest, kes omal moel otsivad tõde, otsivad vastuseid elu raskeimatele küsimustele.

„Kõik on ta omal ajal hästi teinud, ta on nende südamesse pannud ka igaviku, ometi ilma et inimene mõistaks Jumala tehtud tööd algusest lõpuni“ (Kg 3:11). Mida Saalomon siin silmas peab? Mõni tõlgib heebrea sõna ˋolam „igavikuks“ ning teised „mineviku ja tuleviku tunnetamiseks“. Niisiis on Jumal selle salmi järgi pannud inimese südamesse ja mõistusesse mineviku ja oleviku tunnetamise, igaviku enese. See tähendab, et oleme inimestena suutelised mõtlema selle üle, mida on nimetatud elu ja üldiselt meie olemasolu „suureks küsimuseks“.

Ning mõistagi etendab Pühakiri siin eriti olulist osa. Kes me oleme? Miks me siin oleme? Kuidas peaksime elama? Mis saab siis, kui sureme? Miks on kurjus ja kannatused olemas? Need on küsimused, mida tõe otsijad on ajaloo algusest peale küsinud. Milline eesõigus ja kohustus on aidata sellistel küsijatel vastuseid leida. Mis mõtet on kristlikul haridusel, kui inimesele ei näidata kätte vastuseid, mida leiame Jumala Sõnast?

`Miks peab Pühakiri olema põhjapanev elu suurtele küsimustele vastamisel?`