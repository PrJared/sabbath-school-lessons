---
title:  Kogudus ja koolitus  
date:  21/11/2020  
---

### Selle nädala õppeaine
Lk 10:30–37; Mt 5:14–16; Lk 4:18–23; Jr 29:13; Mt 7:7; 1Ts 2:6–8.

> <p>Juhtsalm</p>
> „Me ei otsi kiitust inimestelt, ei teilt ega muilt, kuigi me kui Kristuse apostlid oleksime võinud olla tähtsad; vaid me olime malbed teie keskel, nii nagu toitja ema hellitab oma lapsi; nõnda oleksime meiegi hellusest teie vastu andnud heameelega teile mitte üksnes Jumala evangeeliumi, vaid ka oma hinge, kuna te olite saanud meile armsaks“ (1Ts 2:6–8).

Neist varastest aegadest peale, mil ustavad on kogunenud Jumalat kummardama – sünagoogides, kodudes, kirikutes –, pakub Piibel võimalust näha inimesi, kes Pühakirja uurimise ja jumalakummardamise abil igatsevad tunda Jumalat ning saada aru Tema tahtest nende elus. Piibel võimaldab ka korduvalt näha, et kogudus on koht, kus peaksid toimuma tõsised ja asjakohased arutelud ning kus inimesed saavad kasvada oma elus Jumala ja Tema tahte tundmises.

Mõnikord kardame küsimusi esitada. Kuid Piiblis leiame tihtipeale, kuidas küsimusi kasutatakse inimeste suunamiseks selgemale arusaamisele Jumalast. Samasugusel viisil kasutatakse lugusid kogu Piiblis – inimestele luuakse võimalus oma kohustustele mõelda. Jüngreid ja järelkäijaid õpetades oli Jeesuse suund just sedalaadi.

Kui kogudus on koolituskoht, siis peab see jätma ruumi tõeliseks dialoogiks, mõttevahetuseks. Samamoodi, nagu meile õpiajal korduvalt öeldi: „Rumalaid küsimusi ei ole“, peame koguduses pakkuma igale inimesele turvalist keskkonda armus kasvamiseks ning nende elus Jumalast ja Tema plaanist arusaamiseks.

_Selle nädala õppetükki õppides valmistud hingamispäevaks, 28. novembriks._