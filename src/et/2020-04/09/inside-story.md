---
title:  Misjonilugu  
date:  27/11/2020  
---

#### Kriis praktikavõimalusega (Prantsusmaal)

_Loo on kirja pannud Andrew McChesney._

Elisabeth Birba jäeti asjaolusid selgitamata ja ainult nädalase etteteatamisega ilma kaheksanädalasest haiglainternatuurist Prantsusmaal. Ta oli muserdatud. Tal oli internatuuri vaja, et järgmise kursuse eksamid ära teha. Juhul, kui tal ei lähe korda praktikat saada, kaotab ta stipendiumi toidu ja majutuse jaoks. Tema perekond aga elas kaugel Lääne-Indias.

Elisabeth viskus maha ja nuttis. Seal niiviisi nuttes tundis ta, et peab helistama ühele sõbrannale. Kolm korda tajus ta, et Jumal mõjutas teda helistama.

Lõpuks Elisabeth helistas. „Kaotasin praktikavõimaluse,“ ütles ta.

Sõbranna üllatus. „Kas sa usud Jumalat?“ küsis ta.

Kui Elisabeth kinnitas, et usub, andis sõbranna talle ühe teise haigla telefoninumbri. „Helista sellel numbril, kui sa Jumalat usud,“ ütles ta.

Elisabeth teadis, et nii lühikese etteteatamisajaga on keeruline teist internatuurivõimalust saada. Ta pidas aru, mida teha. Siis meenus talle, et tal oli hädaolukorra telefoninumber. Enne ärasõitu Prantsusmaale oli ta selle saanud ühelt seitsmenda päeva adventistist naiselt Lääne-Indias. „Kui oled mingil hetkel Prantsusmaal hädas, siis helista mu õele Vivianile,“ ütles see naine.

Elisabeth oli numbri viisakusest vastu võtnud. Kuid nüüd oli ta nii hädas, et helistas Vivianile ja rääkis oma internatuurist.

„Ainult Jumal saab sind aidata,“ ütles Vivian. „Ainus, mida teha saame, on palvetada.“

Vivian küsis, kas Elisabethil on Piibel. Elisabethil oli Piibel, kuigi see oli kattunud tolmuga. „Õpi pähe 91. psalm,“ ütles Vivian. „Muuda see psalm enda omaks. Kui sa seda kordad, siis pea meeles, et see räägib sinust.“

Elisabeth nuttis, kui ta 91. psalmi luges. Tema pisarad jätsid leheküljele kurrud.

Siis helistas ta haiglasse, et pärida viimase hetke praktikavõimaluse järele.

„Helistage kolme päeva pärast tagasi, siis teatame teile oma otsuse,“ ütles naisehääl talle.

Elisabeth palvetas ja paastus kolm päeva. Ta nuttis. Ta õppis 91. psalmi pähe.

Kolmandal päeval pakkus naine haiglast Elisabethile internatuurikohta. „Sul on õnne,“ ütles ta. „Ülemus ei tahtnud sind, kuid muutis viimasel hetkel meelt.“

Tunded tulvasid Elisabethist üle. Sel ööl ei suutnud ta magada. Ta tajus, et Jumal oli talle praktikavõimaluse andnud. Kell neli varahommikul helistas ta Vivianile.

„Kas midagi on halvasti?“ küsis Vivian.

„Ei-ei,“ ütles Elisabeth. „Palun võtke mind adventkogudusse vastu.“

Elisabeth tegi tööd selle nimel, et saada ristitud ja omandada Prantsusmaal magistrikraad.

„Kui ma poleks tollel päeval, mil ma hädaolukorra numbril helistasin, Jumalale allaheitlik olnud, oleks mu haridustee lõppenud,“ ütles 27aastane Elisabeth. „Jumal võib teha kõike. Jeesusega koos läheb mul hästi.“

_Täname teid hingamispäevakooli misjoniannetuste eest, mis aitavad inimestel Prantsusmaal ja mujal maailmas Jeesust tundma õppida._