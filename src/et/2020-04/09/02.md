---
title:  Õige kristlik haridus  
date:  22/11/2020  
---

Räägitakse lugu ühest rabist, kes küsis tema klassiruumis uniste silmadega istuvatelt noormeestelt: „Õpilased, kuidas teada, millal öö on lõppenud ja päev alanud?“

Osa õpilasi tõstis ettevaatlikult käe. „Rabi,“ küsis üks, „kas see on siis, kui suudad eristada viigipuud oliivipuust?“

„Ei.“

Veel üks õpilane tõstis käe: „Rabi, kas see on siis, kui suudad eristada lammast kitsest?“

Pärast terve hulga vastuste kuulamist teatas rabi: „Õpilased, sellest teate, et öö on lõppenud ja päev alanud, kui vaatate nägu, mida te kunagi varem pole näinud, ning tunnete võõras ära venna või õe. Kuni selle hetkeni on ikka veel öö, olgu päev nii hele, kui tahes.“

`Loe Lk 10:30–37. Mis mõtte tõstis Jeesus selle looga esiplaanile? Ja mida peaks see rääkima meile osast, mis peab kuuluma igasse tõelisse kristlikku haridusse?`

Seitsmenda päeva adventistidena on meid õnnistatud küllusliku õpetusliku valguse ja tõega (surnute seisukord, hingamispäev, 1844 ja kohtuaeg, suur võitlus, kui nimetada mõni õpetus), mida suurem osa kristlikust maailmast ikka veel ei mõista. Ja olgugi need tõed olulised, ei tõuse neist midagi head siis, kui me pole inimeste vastu lahked, kui oleme kaasinimeste suhtes eelarvamustega ning kui lubame oma keskkonna kultuurilisel ja sotsiaalsel kallutatusel panna meidki kaasinimesi halvustama.

Õige kristlik kasvatus peab meid vähemasti tõstma inimlikest nõrkustest ja pahedest kõrgemale ning nägema kaasinimesi nii, nagu Kristus neid näeb – inimestena, kelle eest Ta suri, inimestena, kelle pattu Ta ristil kandis, inimestena, kelle eest Ta maksis lõpmatu hinna. Kui tõstame silme ette risti, nagu peaksime, siis näeme iga inimese hinda ja väärtust ning kohtleme neid (ideaalis) nii, nagu nad tegelikult väärivad, lähtuvalt väärtusest, mille Jumal on neile omistanud. Sellist õpet peab sisaldama kristlik kasvatus, muidu ei vääri see nime „kristlik“.

`Milliseid eelarvamusi õpetab sinu kultuur või ühiskond kas varjatult või avalikult, mille vastu sa kristlasena pead olema?`