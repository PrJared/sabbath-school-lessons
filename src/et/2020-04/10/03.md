---
title:  Pühas ehtes  
date:  30/12/2020  
---

`Ps 96:9 loeme: „Kummardage Issandat pühas ehtes, kõik maailm värisegu tema palge ees!“ Kuidas saame aru mõistest „pühas ehtes“? Mida tähendab see kristlase jaoks ning milline kokkupuude on sellel kunsti ja iluga, mida kunstiga sageli seostatakse?`

Sageli öeldakse küll, et „ilu on vaataja silmades“, kuid me ei tohi unustada Teda, kes lõi silma, millega ilu nägemine algab (vaata Õp 20:12). Kuigi tuleb olla ettevaatlik, et me ei kummardaks loomingut (vaata eilset õppetundi), aitab looduse ilu meil Jumala ja Tema iluarmastuse kohta midagi teada saada. Kui meie pattulangenud maailm ikka veel nii ilus välja näeb, siis kes suudaks ette kujutada, milline nägi see välja enne pattulangemist? See ju õpetab meile, et Jumal on tõepoolest ilu Looja.

Seega saab kunsti ja teaduse õppimine tõmmata meid lähemale Jumala iseloomule ja südamele. Kuna oleme osa Jumala enda kunstist ning teaduslikest nähtustest, saame ka rohkem teada omaenda eneseteadvusest ja väärtusest Kristuses.

„Jumal soovib, et tema lapsed hindaksid tema tööd ja leiaksid rõõmu lihtsast rahulikust ilust, millega ta on ehtinud meie maapealse kodu. Ta armastab ilu, kuid enam kui midagi väliselt veetlevat, armastab ta iseloomu ilu. Ta soovib, et me viljeleksime puhtust ja lihtsust, lillede rahulikku graatsiat.“ – Ellen G. White, „Tee Kristuse juurde“, lk 85.

`Loe 1Ms 3:6. Kuidas õpetab see meid, et ilu iseenesest ei pruugi olla hea või püha? Vaata ka Õp 6:25; 31:30.`

Meil on vaenlane, kes moonutab ja kasutab ilu oma huvides, nii nagu ta teeb kõigega, mida Jumal on loonud. Seega ei tohiks olla üllatav, et ilu ja ilumõisteid saab kasutada ka meie vastu. Järelikult peab Pühakirjast juhinduv kristlik haridus aitama meil – eriti kaunite kunstide puhul – hoolikalt õppida aru saama, et kõik, mis on ilus, ei ole paraku hea ja püha.

`Nimeta midagi „ilusat“, mis pole paraku püha ega hea? Või mis küll on ilus, kuid olukordadest olenevalt tehakse see ebapühaks ja halvaks? Millist mõõdupuud vahe tegemiseks kasutame?`