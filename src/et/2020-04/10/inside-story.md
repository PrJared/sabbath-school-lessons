---
title:  Misjonilugu  
date:  04/12/2020  
---

#### Kahe poisi vaiksena hoidmine

_Loo on kirja pannud Marci Evans._

Kirikus kahe lapse vaiksena hoidmine muutus tõeliseks väljakutseks siis, kui mu vennatütar, kes oli narkosõltuvuses, andis oma kaks poega mu abikaasa ja minu hooleks.

Viieaastane Omarion ja tema 6aastane vend Diamonte polnud kirikus käinud. Nad pakatasid energiast ega olnud harjunud palveks põlvitama. Liiati tundus koguduse palve lõputult jätkuvat.

„Kuidas ma neid vaigistan?“ mõtlesin ma, kui poisid ühel hingamispäeval palve ajal rahutult keerutasid. „Mida ma tahaksin neile palve kohta õpetada?“

Kui ma abi pärast Jumala poole hüüdsin, turgatas mul mõte. Miks mitte koos poistega poolihääli palvetada? Hakkasin kohe palvetama. „Oo, Issand, suur tänu Sulle Diamonte ja Omarioni kooli eest, nende õpetajate, nende kingade, nende mänguasjade ja kõige eest, millega Sa oled õnnistanud,“ sosistasin ma.

Poisid ei sipelnud enam.

„Palun, Issand, ole nende emaga,“ ütlesin ma. „Ta armastab neid väga. Palun tee ta uimastitest terveks ja ole täna tema ligi. Sina tead täpselt, mida ta vajab.“

Poisid kuulasid lummatult. Nad mõtlesid oma emale, kellest nad väga puudust tundsid ja keda nad väga armastasid. Palve kirikus jätkus.

„Issand, palun ole Diamonte isaga, kes elab vanglas,“ ütlesin ma. „Palun anna talle hea kongikaaslane. Oo, Issand, palun ole ligi Omarioni isale. Sina tead, mida tema just vajab. Anna talle tunda, et sa oled praegu tema kõrval.“

Ma palvetasin, kuni koguduse palve lõppes. Poisid püsisid kogu aja vaikse ja aupaklikuna. Mitte kunagi enam ei tulnud mul öelda: „Püsige paigal!“ või „Olge vait!“

Järgmisel hingamispäeval tegin taas oma vennatütre poegadele eripalvet koguduse palve ajal. Poisid kuulasid tähelepanelikult. Minu palve puudutas nende elu ja neile armsaid inimesi. Nad hoolisid sellest. Palvetasin koos poistega igal hingamispäeval seni, kui nad õppisid olema koguduse üldpalve ajal paigal ja vaikselt. Muidugi palvetasime ka kogu aeg kodus.

Mõelda vaid, et selline lihtne lahendus võis ärevaid poisse rahustada. Sellise lahendusega võimaldas Issand mul olla misjonär kõige tähtsamal misjonipõllul, kodus. Ellen G. White ütleb meile: „Ärgu unustagu lapsevanemad seda suurt misjonipõldu, mis laiub kodus nende ees. Igal emal, kelle kätte on usaldatud lapsed, on püha vastutus Jumala ees. „Võtke see poeg, see tütar,“ ütleb Jumal, „ja õpetage ta välja minu jaoks. Andke iseloomule lihvi, nagu poleeritakse lossi, et see võiks särada Issanda õuedes igavesti“ („Tunnistused kogudusele“, 9. kd, lk 37).

Jumal on nii hea. Tema annab meile misjonimeelseid mõtteid siis, kui me neid enim vajame.

_Marci Evans on Seitsmenda Päeva Adventistide Miltoni Koguduse liige Milton-Freewateris Oregoni osariigis, USAs._