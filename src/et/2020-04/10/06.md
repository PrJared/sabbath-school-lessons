---
title:  Issand vastas Iiobile  
date:  03/12/2020  
---

`Loe Ii 38. ptk. Mida räägitakse siin Jumalast Loojana ja igasuguse elu Ülalpidajana? Millist mõju peaks see tähtis tõde avaldama meie arusaamale kaunitest kunstidest ja loodusteadustest?`

„Paljud õpetavad, et mateerias peitub elujõud – et ainele on antud teatud omadused ning edasi toimib see eneses peituva energia jõul. Nad usuvad, et loodust juhivad seaduspärasused, millesse ka Jumal ei saa sekkuda. Selline arusaam on Jumala Sõnaga vastuolus ja seega väär. Loodus teenib Jumalat… Loodus tunnistab aktiivsest mõistusest, mis avaldub loodusseadustes ja nende kaudu. Isa ja Poeg tegutsevad looduses pidevalt. Kristus ütles: „Minu Isa tegutseb tänini ja mina tegutsen!“ (Jh 5:17).“ – Ellen G. White, „Patriarhid ja prohvetid“, lk 114.

Kahjuks, nagu varem öeldud, on teadus suuresti rakendatud ateistliku, materialistliku vankri ette. See tähendab, et teadlane vaatleb midagi ääretult kaunist või ääretult keerukat või lausa ääretult kaunist ja keerukat üheskoos ning väidab ikkagi, et see tuli esile juhusest ja selle taga pole ettekavatsetust ega tahet.

Tegelikult väidab loodusteadus seda kogu aeg. Nad seletavad, et elu Maal kogu oma ilus ja keerukuses – liblikatest inimesteni – pole midagi muud kui miljardeid aastaid tagasi juhuse tõttu moodustunud kemikaalide tulemus ning lihtsa eluvormina, juhuslike muutuste ja loodusliku valiku käigus, arenes see kõigeks, mis täna elab, liigub ja hingab.

Teadlased, nagu neid nüüd nimetatakse, väidavad, et mõte üleloomulikust Loojast on „ebateaduslik“, kuna seda ei saa teaduslikult järele proovida, ning seega antakse mõista, et teadus sellega ei tegele. Niisugust oletust ei õpeta teadus (tegelikult näib, et teadus õpetab vastupidist: kogu maailma ilu ja keerukus osutab tõepoolest Loojale), vaid hoopis teadlaste poolt vastavale õppeainele peale surutud filosoofiline seisukoht.

Asja tuum on selles, et Pühakiri õpetab üht – Jumal lõi kõik ja Tema hoiab kõike ka ülal. See tähendab, et iga õige kristlik loodusteaduslik haridus peab lähtuma täiesti teistsugusest eeldusest, kui loodusteadus üldiselt. Kokkupõrked tekivad paratamatult, eriti kui juttu on päritolust.