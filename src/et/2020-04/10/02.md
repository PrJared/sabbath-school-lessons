---
title:  Ainult Issand  
date:  29/11/2020  
---

Elavat Jumalat on näha kogu Tema loomingus. Seda lauset on korratud nii sageli, et see on juba kulunud. Kui mõtleme näiteks, mida tundis Jumala süda seda maailma luues, mida inimesed on nüüdseks kahjustanud ja rikkunud, saame paremini aru, kuidas õpetada kauneid kunste ja loodusteadusi.

Võtame näiteks inimese emakasisese arengu. Bioloogia räägib meile, et mõistusega inimese elu algab ühest viljastatud munarakust ning areneb üheksa kuuga täielikuks. Kogu arengujärgu jooksul ilmnevad armastava Looja „kaubamärgid“. Jumala armastavat headust võib näha paigas, kus loode areneb: otse ema südame kindla tuksumise all. Sedamööda, kuidas loode kasvab, suureneb ka ema kõht temas oleva inimese jaoks. Lapseootel ema tehakse oma lapsest alati teadlikuks, just nagu meie taevane Isa on alati teadlik oma lastest.

`Loe Rm 1:18–21; Ps 19: 2–7 ja Ne 9:6. Mida räägitakse siin meile Jumala tegevusest Loojana?`

Isegi pärast 6 000 aastat pattu ja tuhandeid aastaid, mis on kulunud ülemaailmsest veeuputusest, on olemas ülekaalukalt võimsad tõendid, mis räägivad Jumalast kui meie Loojast ning selle Jumala, meie Looja, võimsusest, armastusest ja heasoovlikkusest. Tegelikult ütleb Paulus mõjuvõimsalt Rm 1:18–21, et need, kes Jumala hülgavad, ei saa end kohtupäeval „vabandada“, sest Tema kohta saab piisavalt palju õppida sellest, mida Ta on teinud. Teisisõnu, nad ei saa vabandada teadmatusega!

Neil päevil ja ajajärgul, mil paljud inimesed on hakanud kummardama Looja asemel loodut, on eriti oluline rajada kristlik koolitus kaunite kunstide ja loodusteaduste vallas alati eeldusele, et Jumal on Looja ja kogu olemasoleva Alalhoidja. Lõpuks viib ju iga ideoloogia ja oletus, mis Jumalat eitab või Tema välistab, eksitusse. Kogu ilmalik haridus toimib eeldusel, et Jumalat ei ole; kristlik haridus ei tohi langeda samasse lõksu, ka ei tohi see väga salakavalalt moodustatud põhimõtete kaudu toimida eeldusel, et Jumalat ei ole. Mõlemal juhul lõpetavad inimesed eksituses.

`Mõtle meie maailma uskumatule imelisusele ja ilule (isegi siis, kui siin on patt). Kuidas saada sellest lootust ja julgustust, eriti isiklike katsumuste ja kannatuste aegadel?`