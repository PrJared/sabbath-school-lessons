---
title:  Misjonilugu  
date:  20/11/2020  
---

#### Elluäratamine Indoneesias

_Selle loo on kirja pannud Andrew McChesney._

Kaks õpilasmisjonäri tervitasid oma juhendajat Sungbae Geed erutatult, kui ta Indoneesias Paapua saarele nende džunglikülla saabus.

„Pastor, meil on üks väga kena lugu!“ ütles 22aastane Santos, õpilasmijonär Klabati Ülikoolist, mis on seitsmenda päeva adventistidele kuuluv ülikool kaugel Sulawesi saarel. „Me palvetasime 8aastase surnud tüdruku pärast ja ta äratati ellu!“

Lõuna-Korea päritolu misjonär Sungbae on 1 000 Misjonäri Liikumise juht Indoneesias. Ta oli lennanud väikelennukiga ja käinud jalgsi kaks päeva ning terve öö, et jõuda sellesse külla Paapuas Samiri rajoonis. Ta oli tulnud vaatama kaht õpilasmisjonäri, kelle aastane misjoniaeg oli poole peale jõudnud, kuid kõigepealt tahtis ta kuulda tüdrukust.

Õpilasmisjonärid rääkisid, et mõni päev tagasi oli juhtunud midagi kohutavat. Kodukülastustelt naastes olid nad leidnud eest külaelanikud, kes nutsid ja kaeblesid külapealiku ühetoalises hütis. Külaelanikud leinasid pealiku tütart Naomit, kes oli kaks tundi tagasi surnud ja lamas hüti põrandal. Nõidarst juhtis külaelanike kaeblust.

Õpilasmisjonärid hakkasid nutma. Nad igatsesid, et külaelanikud pöörduksid oma elututest puujumalatest ja loomade kummardamisest elava Jumala, taeva Jumala usaldamise juurde. Santos ja ta sõber istusid Naomi elutu keha kõrvale. Santos tõstis tüdrukukese õrnalt maast ning põimis oma käed tema ümber. „Armas Jumal, palun näita külaelanikele imet,“ palvetas ta. „Oleme pidanud piiblitunde ja nad on kuulanud. Näita neile, et sina oled puudest ja loomadest palju vägevam.“

Misjonärid palvetasid kaks tundi, hoidsid Naomi keha ja nutsid. Nad laulsid evangeelset laulu „Sest Ta elab“. Külaelanikke panid heldima nende pisarad, palved ja laul. Äkki ärkas Naomi üles. Ta pöördus oma jahmunud ema poole. „Ema, ma olen näljane,“ ütles ta.

Tüdruku isa, pealik, oli vapustatud. Ta oli oma silmaga näinud midagi palju võimsamat kui puud ja loomad. Siis, kui Sungbae oli saabunud, kogus pealik külaelanikud Piiblit õppima. 57 täiskasvanud külaelanikku andis oma südame Jeesusele.

„See oli ime,“ ütles Sungbae, kes on nüüd Pakistani Adventistide Seminari ja Kolledži esimees. „Mõni inimene võib mõelda, et elluäratamised toimusid ainult 2 000 aastat tagasi, kuid selliseid imesid juhtub ka täna, kui usume jäägitult Jumalasse.“

_Täname teid hingamispäevakooli misjoniannetuste eest, mis aitavad levitada evangeeliumi maakera eri paigus._