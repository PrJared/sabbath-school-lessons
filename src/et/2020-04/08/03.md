---
title:  Jeesus õpetajana  
date:  16/11/2020  
---

Piibel kutsub Jeesust mitme nimega. Ta on Jumala Poeg, Messias, Inimese Poeg, Päästja, Lunastaja, Issand, Jumala Tall – kui nimetada vaid mõned. Nende inimeste jaoks aga, kes tundsid Teda kõige paremini Tema kolm (ja pisut enam) aastat kestnud avaliku tööperioodi jooksul Juudamaal ja Galileas, oli Ta õpetaja. Nad nimetasid Teda „Õpetajaks“ ehk „Rabiks“. Mõlemad sõnad tähendavadki „Õpetajat“.

Seega sobisid õpetajaamet ja õpetajatöö Jeesusele Tema avalikuks teenistuseks väga hästi. Millegi poolest sarnaneb Tema lunastustöö õppetööga. Seda enam, et evangeelne prohvet oli seda ette öelnud.

`Loe Js 11:1–9. Mida räägivad need salmid Jeesuse õpetajarolli kohta?`

Üks jahmatavaim Messiast rääkiv prohvetikuulutus Pühakirjas on Jesaja raamatu 11. peatükis. 1.–3. salm maalivad pildi saabuvast Messiast haridusalaste terminite abil: keegi, kes toob tarkuse, arukuse, nõu ja tundmise. Kogu selle lõigu võtab kokku silmapaistev tõotus: „Ei tehta paha ega kahju kogu mu pühal mäel, sest maa on täis Issanda tundmist – otsekui veed katavad merepõhja“ (Js 11:9). Küllap olid just taolised õpetussõnad Pühakirjas need, mis innustasid Ellen G. White’i oma kasvatusalases raamatus märkima, et kasvatustöö ja lunastustöö on üks ja sama (vaata „Kasvatus“, lk 30).

Loe Jh 3:1–3. Nikodeemos pöördus Jeesuse poole sõnaga rabi ja ütles seejärel, et Jeesuse õpetamisand pärines Jumalalt nende tunnustähtede pärast, mida Jeesus tegi – täpsemalt Tema imetegude ja elu mõtte selgitamise pärast. Jeesus võttis kindlasti omaks kui mitte just Talle omistatud tiitli, siis vähemalt Tema õpetamisanni päritolu, kuna Ta vastas Nikodeemosele, et Jumala riigi nägemiseks (mõistmiseks ja sinna sisenemiseks) peab ta sündima uuesti. See tähendab, et Jeesuse autoriteet kaasinimesi õpetada tuli Jumalalt.

Kindlasti on õpetamine Jumala and. Selle ameti määrab Jumal, Jeesus võttis selle omaks ning need, keda õpetatakse, tunnustavad, et tegemist on jumaliku volitusega.

`Milline osa on meil selles, et näeksime üleilmselt Issanda tundmise kohta käiva prohvetikuulutuse täitumist?`