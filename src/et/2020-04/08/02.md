---
title:  Jumala näo järgi  
date:  15/11/2020  
---

`Loe 1Ms 1:26, 27 ja 1Ms 5:1, 3. Milline õppetund on neis salmides selle kohta, kuidas Jumal alguses inimkonna lõi ning mis inimkonnaga pärast patu tulekut juhtus?`

Fraas „Jumala näo järgi“ on Piibli tõlkijaid köitnud sajandeid. Milline nägu see on, mille järgi esimesed inimesed loodi? Kas see tähendab näiteks, et Jumal vaatas peeglisse ja vormis oma uue loomingu välimuselt selliseks nagu Tema? Või tähendab see, et inimesed on rohkem Jumala sarnased kui kõik muud eluvormid? Või viitab see Looja ja Tema loodud inimese vahelisele vaimsele ja intellektuaalsele sarnasusele ning ühtesobivusele? Pühakiri ei anna selle fraasi kohta mingit täpsemat selgitust, kuigi õpetlased on Pühakirjast tuletanud mitmeid tõlgendusi, mida see tähendada võiks. Küll aga näeme, et pärast pattulangemist on see nägu muutunud. Selle tõttu kirjutas Ellen G. White, et kasvatuse eesmärk on taastada inimestes tema valmistaja „kuju/nägu“ („Kasvatus“, lk 14–16).

`Kuidas saab kasvatus jõuda nii tähelepanuväärse eesmärgini?`

Kõigepealt peame meeles pidama, et Jumal lõi meid suhtesse Temaga, mis meenutab teatud määral lapsevanemate suhet lastega. Jumal tegi meid oma näo järgi, Tema sarnaseks samamoodi, nagu inimlike vanemate lapsed on nende sarnased (1Ms 5:1), et kasvatada meid lasteks, kes kuuluvad Tema perekonda. Ta suhtleb meiega ja loob meiega kestva sõpruse. Jumala näo järgi olemine on seega pigem „vaimne sarnasus“, mis võimaldab kahel isikul, jumalikul ja inimlikul, kohtuda vaimsel tasandil. Just see toimub kasvatuses, esmalt kodus lapsevanemate ja laste vahel ning hiljem koolis, kui õpetajad võtavad haridustöö üle. Ilmselgelt kavandas Jumal selle meile väga tuttava haridusprotsessi siis, kui Ta lõi meid oma näo järgi, eristamaks meid paljudest teistest eluvormidest. Ta tegi seda, et Ta saaks meid õpetada ja et meie saaksime Temalt õppida, kuni Tema nägu (Tema meelelaad) meis kajastub.

`Lunastuslugu on kasvatustöö lugu loomisest lihakssaamiseni ja lihakssaamisest uueksloomiseni. Jumal on õpetaja ja taevas on lakkamatu kool (vaata Ellen G. White, „Kasvatus“, lk 301). Mis järeldub sellisest mõttest kristliku kasvatamise kohustuse kohta kodus, kirikus, koolis, ülikoolis ja elukestvalt?`