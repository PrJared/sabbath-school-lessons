---
title:  Targad mehed ja naised  
date:  18/11/2020  
---

Tänapäeval saadakse selgesti aru sõnadest „kool“, „õping“ ja „haridus“, kuid Piiblis pole need sõnad levinud. Piiblis on palju rohkem levinud sõna „tarkus/tark“. Näiteks, nimetab Vana Testament mõnd meest või naist targaks (2Sm 14:2; Õp 16:23).

`Loe 1Kn 5:9–14. Milline õpetus on siin meile tarkuse tähtsuse kohta?`

Väga targa mehena tõuseb esile kuningas Saalomon, kes kõneles loomade ja taimede elust ning „sõnastas vanasõnu suure tarkusega“, tähendab, oli haritud inimene (1Kn 5:9–14). Kaks raamatut, Õpetussõnad ja Koguja, sisaldavad palju tarku õpetusi arvukatelt elualadelt, mida saab omistada Saalomonile ja teistele oma aja tarkadele õpetajatele (Õp 1:1; Õp 25:1; Õp 30:1; Õp 31:1).

Piibli põhjal sarnaneb tarkus väga tänase haridusega. Tarkus on midagi, mida inimene õpib eelkõige nooruses oma vanematelt ja õpetajatelt (Kg 12:1), kuid kogub tegelikult kogu elu jooksul. Tarkuse teine külg on praktiline: näiteks õpi, kuidas sipelgad koguvad suvel selleks, et talv üle elada (Õp 6:6–8).

Ometi pole tarkus ainult praktiline; sellel on ka teoreetiline külg, sest tarkus saab alguse usust Jumalasse ja järgib teatud aluspõhimõtteid (Õp 1:7). Tarkus aitab meil elada vastutustundlikult ja kaasinimeste heaks ning samuti kaitseb meid ebaõnne eest. Sarnaselt tänase haridusega ei vasta tarkus kõikidele küsimustele, mis meil tekkida võivad, kuid võimaldab rahulduda sellega, mida teame, jätkates samas selle tundma õppimist, mis on siiani teadmata – ning see on hea lähtekoht Jumala tundma õppimiseks ja Tema armu usaldamiseks. Jr 18:18 sõnade kohaselt peetakse targa õpetaja rolli samaväärseks preestri ja prohveti rolliga. Kõik kolm edastavad Jumala sõnumit Tema rahvale seaduses olevate juhiste, kasvatuslike nõuannete ja Jumalalt saadavate eriliste sõnumite vormis.

`Kuidas tarkust õppida ja seda siis järeltulijatele edasi anda? Miks on seda meie kui rahva jaoks väga tähtis teha?`