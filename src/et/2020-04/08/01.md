---
title:  Kasvatus ja lunastus  
date:  14/11/2020  
---

### Selle nädala õppeaine
1Ms 1:26, 27; Js 11:1–9; 2Tm 3:14–17; 1Kn 5:9–14; Jh 14:17; 1Kr 2:1–16.

> <p>Juhtsalm</p>
> „Kogu Pühakiri on Jumala sisendatud ja kasulik õpetamiseks, noomimiseks, parandamiseks, kasvatamiseks õiguses“ (2Tm 3:16).

Piibel jutustab pika loo Jumalast ja Tema rahvast. Mõnikord peetakse seda (vähemalt ajutiselt) viltu läinud armastuslooks. Või nähakse selles lugu isast ja Talle vastu hakkavatest lastest, kes lõpuks koju tagasi tulevad.

Kuid praeguse nädala õppetüki juures avastame sellest piibliloost veel ühe teema, nimelt õpetaja ja tema õpilaste teema. Õpilased kukuvad korduvalt eksamil läbi, kuid õpetaja selgitab neile õppetunde kannatlikult üha uuesti, kuni vähemalt mõni need lõpuks selgeks saab.

Piibli lugu on üsna sarnane inimlike lugudega, mida väga hästi teame – ühe erandiga. On kindel, et Jumala ja Tema rahva lool on õnnelik lõpp, see jõuab sihile. Jumala arm oma rahva vastu tagab sellise tulemuse. Sageli mõistetakse neis suhetes valesti inimese vastutust ja paljud on seda isegi kartnud ning koormavaks pidanud. Tegelikult on Piibli lugu oma olemuselt kutse tunda Jumalat ja saada aru Tema tahtest. Jumala tundma õppimine on ju meie peamine vastus Tema armule. Me ei saa sellist armu ära teenida, aga saame selle kohta õppida ning eks ole kristlik kasvatus oma olemuselt haridus, mis õpetab meid armu tundma?

_Selle nädala õppetükki õppides valmistud hingamispäevaks, 21. novembriks._