---
title:  Toetav Mõte  
date:  20/11/2020  
---

Suur misjonikäsk (Mt 28:18–20) on algatanud tähelepanuväärse usulise liikumise kogu maailmas. Vähesed apostlid ehk misjonärid (need kaks sõna tähendavad üht ja sama – „need, keda läkitatakse“) läksid laia maailma ja kogusid enda ümber õpilasi, tegid neist jüngrid, kutsusid neid üles uskuma Jeesusesse, ristisid nad ja jätkasid neile kõige selle õpetamist, mida Jeesus oli käskinud. Meile avaneb vaatepilt maailma eri paigus kristlusse pöördunutest, kes esindavad eri kultuure ja räägivad erinevat keelt ning tulevad ristimisveest välja selleks, et astuda kooli ja alustada haridusteed. See pole üllatav, sest neil on palju, mida õppida.

Põhjuseks, miks kristlased alati õpivad, ei ole pelk intellektuaalne uudishimu või õhin omandada teadmisi, vaid hoopis tõsiasi, et kristlik elu ja usk tungib argielu igasse soppi. On nii palju, mida õppida. Sellepärast sisaldavad Uue Testamendi kirjad nii Jeesusest kuulutamist (mõnikord nimetatakse seda Uue Testamendi sõnaga _kerygma_) kui ka kasvatamist kõiges, mida kristlane peab õppima (mõnikord nimetatakse seda Uue Testamendi sõnaga _didache_). Hea näite kuulutamisest leiame 1Kr 2:2, kusjuures kasvatamine algab 1Kr 4. peatükis ning jätkub tükati kogu ülejäänud kirja jooksul. Mida siis kristlased peavad õppima?

Töötamist, puhkamist, sotsiaalseid teemasid, kogukonnasuhteid, kogudusena toimimist ja jumalateenimist, majanduselu, heategevust, suhteid ametivõimudega, nõuandmist, peresüsteeme, abielusuhteid ja laste kasvatamist, söömist ja toiduvalmistamist, riietumist, ka vananemist ja elu lõpuks valmistumist, nii isikliku elu kui ka selle maailma elu mõttes. Kristlane olla tähendab õppida üht-teist kogu sellest nimekirjast ja paljust muust.

Selline arusaamine ei tule iseenesest. Seda tuleb õppida.

**Küsimused aruteluks:**

`1. Kui tähtis on koolitamine koguduse missiooni mõttes?`

`2. Mida pidas Ellen G. White silmas, kui ta kirjutas „Taevas on kool“ („Kasvatus, lk 301)?`

`3. Loe veelkord 1Kr 2:1–16. Vaata Pauluse räägitut selle kohta, mida Jumal meile inspiratsiooni kaudu avaldab. Mõtle tema väitele, et „praeguse ajastu“ valitsejad ja tarkus on kaduv. Kui ta ütles seda toona, siis mida ütleks ta meie ajastu „tarkuse“ kohta?`

---
  
Annetus >> kohalik kogudus  
  
Päikeseloojang 15.45