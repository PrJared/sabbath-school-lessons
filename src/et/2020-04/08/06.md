---
title:  Kasvatus varakristlikus koguduses  
date:  19/11/2020  
---

Pühakirja üks tähelepanuväärseim kasvatustöö põhimõte tuleb esile siis, kui Jeesus, Meisterõpetaja, valmistub oma õpilastest ehk jüngritest lahkuma. Nad olid olnud koos Temaga kolm ja pool aastat, ligikaudu sama aja, mis meil kulub keskkoolis või kolledžis käimiseks. Õpilasi, kes lõpetavad emma-kumma kooliastme, peetakse – sõltuvalt inimesest – ise toime tulevaks.

Kuid Jeesus teadis paremini ja nii võimaldas Ta oma järelkäijatel saada jätkuharidust ehk täiendõpet Püha Vaimu eestkoste all. Mujal nimetatakse seda õpetajat ehk juhendajat Lohutajaks või Toetajaks (kreeka keeles _paracletos_), kes jääb Jeesuse järelkäijatega (Jh 14:16, 17). Teda kutsutakse ka Tõe Vaimuks. Kuigi Püha Vaimu kohta ei öelda koolitaja, on Vaimu tööks kindlasti koolitada, eriti kui jutt on tõe otsimisest ja leidmisest.

`Loe 1Kr 2:1–16. Mida ütleb Paulus siin hariduse mõttes väga olulist?`

Paulus alustab kirja Korintose kogudusele meeldetuletusega, et kui ta esimest korda nende juurde tuli, rääkis ta neile ainult Jeesusest Kristusest ja Temast kui ristilöödust (1Kr 2:2) – ei mingit terast tarkust, ainult evangeeliumi kuulutamine. Aga sellega lugu ei lõppenud (1Kr 2:6), sest kui uued kristlased küpsemaks said, oli apostel taas kohal, et õpetada neile tarkust, Jumala poolt enne maailma algust varjule pandud tarkust (1Kr 2:7), ka Jumala sügavusi (1Kr 2:10). Kõike seda tuleb õppida Jumala Vaimu juhtimisel, kes liitub õppija vaimuga.

Kui sügav saab selline õppimine olla ja kui palju teadmisi avaneb neile, keda Vaim juhib? Sama peatükk lõpeb prohvet Jesajalt laenatud sõnadega: „Kes on juhatanud Issanda Vaimu või teda õpetanud tema nõuandjana?“ (Js 40:13). Prohvet ütleb tolle aja tavainimestele kõneldes, et keegi ei saa seda teha. Kuid Paulus täpsustab öeldut järeldusega: „Aga meil on Kristuse meel“, mis tähendab, et Vaimu täis kristlastel on juurdepääs Jumala meelele ja seega ükskõik kui paljule teadmisele ja mõistmisele (1Kr 2:10–13), mida läheb vaja õiguse tee tundmiseks.