---
title:  Kaotatu taastamine  
date:  30/09/2020  
---

Siis, kui Aadam ja Eeva otsustasid mao sõnumi järgi toimida, seisid nad paljude muude tagajärgede hulgas silmitsi Jumala klassitoast väljasaatmisega. Mõtle, mida Aadam ja Eeva patu tõttu kaotasid. Kui mõistame nende langust, mõistame paremini meie käesoleva aja õppe-eesmärki. Väljasaatmisele vaatamata juhatas elu ebatäiuslikus maailmas sisse uue õppesihi.

Kui õpe enne pattulangemist oli Jumala viis, kuidas tutvustada Aadamale ja Eevale Teda, Tema iseloomu, Tema headust ja Tema armastust, siis pärast väljasaatmist peab olema kasvatustöö eesmärgiks aidata inimkonnal kõige eelmainituga taas tuttavaks saada. Ühtlasi on see Jumala sarnasuse taasloomine meis. Vaatamata sellele, et füüsilises mõttes kõrvaldati Jumala lapsed Tema lähedusest, saavad nad Jumalat, Tema headust ja Tema armastust ikkagi tundma õppida. Palve, teenimise ja Jumala Sõna uurimise kaudu saame olla Tema juures, nagu olid kord Aadam ja Eeva Eedenis.

Hea sõnum on see, et Jeesus ja lunastusplaan pole kadunud. Meil on pääste- ja taastamislootus. Ning suur osa kristlikust õppest peaks suunama õpilased Jeesuse juurde ja selle juurde, mida Tema on meie heaks teinud ning millist taastamisvõimalust Tema pakub.

`Loe 2Pt 1:3–11. Kõige selle valgel, mis läks kaduma, kui inimesed aiast lahkusid, on neis salmides julgustus, et kaotatut on võimalik tagasi saada. Mida tuleb meil Peetruse kirjapandu kohaselt teha selleks, et saada oma elus taas „jumaliku loomuse osaliseks“?`

Jeesuse kaudu on meile antud „kõik, mis on vajalik eluks ja vagaduseks“. Oo, milline tõotus! Mis võib olla osa sellest „kõigest“? Peetrus loetleb: usk, voorus, tunnetus, kasinus/enesekontroll, kannatlikkus ja nii edasi. Näed, et üks, mida Peetrus mainib, on tunnetus. See mõiste on seotud kasvatustööga. Õige kasvatus viib õige tunnetuseni, Kristuse tundmiseni – järelikult, kuna hakkame rohkem sarnanema Temaga, saame jagada ka oma teadmisi Temast kaasinimestega.

`Mõtle hetke tõsiasjale, et keelatud puu oli „hea ja kurja tundmise puu“. Kuidas näitab see tõsiasi, et kogu tundmine ei ole hea? Kuidas teha vahet hea ja halva tundmise vahel?`