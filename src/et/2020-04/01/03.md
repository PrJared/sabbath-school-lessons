---
title:  Sissetung  
date:  28/09/2020  
---

Paljude õpetajate üks suur rõõm on oma klassiruumis asju paigutada: riputada üles teabetahvleid, leida kohad tarvikutele ja korraldada ruum meelepäraselt. Silmitsedes Jumala nägemust klassiruumist, milleks oli Eedeni aed, näeme, millise hoolega valmistas Ta Aadama ja Eeva jaoks ette õpikeskkonda. Ta soovis, et neid ümbritseks ilu. Võime ette kujutada, et iga lill, lind, loom ja puu pakkusid Aadama ja Eeva jaoks võimalust õppida paremini tundma oma maailma ning oma Loojat.

Esimese Moosese raamatu 2. ja 3. peatüki vahel on aga ootamatu lõhe. Meile on tehtud ülevaade kõigest heast, mida Jumal lõi jumaliku kava kohaselt. Kuid 1Ms 3:1 hakkab silma Jumala kehtestatud eritingimus vaba tahte väljendamiseks. Mao kirjeldus „kavalam kõigist loomadest väljal“ hälbib senisest väljendusviisist. Eelnevates peatükkides iseloomustatakse Jumala loomistööd sõnadega „väga hea“, „ei häbenenud“ ja „armsad pealtnäha“. Mao puhul aga tonaalsus muutub. Mõni piiblitõlge kasutab sõna „salakaval“.

Järsku tuuakse sellesse, mis seni on olnud üksnes täiuslik, sisse laitev varjund.

Loomislugu kujutab Jumalat kui vastandit „salakavalusele“. Jumala ootused aias oleva abielupaari suhtes on rõhutatult selged. Jumala antud korralduse põhjal (1Ms 2:16, 17) teame, et Ta oli kehtestanud ühe olulise reegli, millele neil tuli kuuletuda – ärge sööge keelatud puust.

Kõige muu hulgas, mida saame loost õppida, torkab silma üks tõsiasi: Aadam ja Eeva loodi kõlbeliselt vabadeks olevusteks, kes suutsid valida sõnakuulmise ja sõnakuulmatuse vahel. Järelikult on inimesel tahtevabadus olemas päris algusest peale, isegi pattulangemata maailmas.

`Loe 1Ms 3:1–6 ja pööra tähelepanu sõnadele, mida madu kasutas ning Eeva kordas. Mida märkad teabe juures, mida madu Eevale pakub? Millist muutust märkad Eeva suhtumises hea ja kurja tundmise puusse?`

1Ms 2:17 ütles Issand Aadamale, et kui ta sellest puust sööb, „_pead_ sa surma surema“. Kui Eeva 1Ms 3:3 seda korraldust kordab, ei väljenda ta seda nii tugevalt, jättes välja sõna „peab“. 1Ms 3:4 saadab madu sama sõna omakorda teele, kuid täiesti vastupidi sellele, kuidas Jumal oli öelnud. Eeva keelekasutusest näeme, et kuigi Jumal oli teda aias õpetanud, ei võtnud ta õpitut nii tõsiselt, nagu pidanuks.