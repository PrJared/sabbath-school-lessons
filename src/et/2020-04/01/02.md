---
title:  Esimene kool  
date:  27/09/2020  
---

Kuigi me ei pea aeda klassitoaks, on öeldus iva, eriti sellise aia puhul, nagu oli Jumala loomingu rikkumatute aaretega täidetud Eeden. Tänapäeva vaatenurgast on raske ette kujutada, kui palju pidid oma „klassitoas“ õppima pattulangemata olevused pattulangemata maailmas, keda Looja otse õpetas.

`Loe 1Ms 2:7–23. Jumal loob, suunab ja kasutab sihipäraselt Aadamat. Mida seejuures märkad?`

Jumal tegi mehe ja naise oma näo järgi ning andis neile kodu ja sisuka töö. Õpetaja-õpilase arengusuunal on siin tegemist ideaalse suhtega. Jumal teadis Aadama suutlikkust, sest Tema oli Aadama loonud. Ta sai Aadamat õpetada teadmisega, et Aadam suudab oma potentsiaali täielikult ära kasutada.

Jumal andis inimesele vastutuse, kuid soovis ühtlasi, et inimene oleks õnnelik. Ja õnne üheks koostisosaks oligi ju inimesele kohustuste jagamine. Kes tunneks rahuldust – ja õnne – ilma talle antud kohustusteta, mida ustavalt täita? Jumal tundis Aadama südant ja teadis, mida inimene õnnelikuks eluks vajas; seepärast tegi Ta Aadamale ülesandeks kanda aia eest hoolt. „Ja Issand Jumal võttis inimese ja pani ta Eedeni aeda harima ja hoidma“ (1Ms 2:15). Meil, kes tunneme ainult patu ja surma maailma, on raske ette kujutada, millest koosnesid töö ja need õppetunnid, mida Aadam kahtlemata omandas, kui ta töötas ja oma aiakodu eest hoolitses.

1Ms 2:19–23 räägib sellest, kuidas Jumal loob loomad Aadamale seltsilisteks ning teeb Aadamale naiseks Eeva. Jumal teadis, et Aadam vajas seltskonda ja kaaslase abi, ning Ta lõi naise.

Jumal teadis sedagi, et inimesel oli vaja lähedast suhet Temaga, nii lõi Ta Eedeni aia avaruse. Kõik see kõneleb kujukalt Jumala kätetöö sihipärasusest ja Tema armastusest inimkonna vastu. Taas on meie ja Eedeni vahelise kauguse tõttu raske kujutleda, milline see välja nägi, aga kas pole tore vähemalt püüda ette kujutada?

`Eeden on paljude aastate taha jäänud, kuid ikkagi saame loodusest õppetunde. Mida võime õppida ja kuidas on see meile kasuks juhul, kui tõlgendame seda Pühakirja vaatenurgast?`