---
title:  Misjonilugu  
date:  02/10/2020  
---

#### Masenduses preestri aitamine

_Loo on kirja pannud Gabriel Golea._

Üks Rumeenia preester tuli minu juurde murega.

„Kas te veenaksite komisjoni liikmeid selles, et mul on hea töö ja hea haridustase, nii et saaksin jätkata õpinguid doktoriõppes?“ küsis ta. Preester oli asunud õppima teoloogiat Prantsusmaal Strasbourgi ülikoolis, kuid doktori­õppe komisjon oli otsustanud, et kõigepealt peab ta tagantjärele tegema ühe bakalaureuseõppe aasta. Mina olin doktoriõppe teise aasta üliõpilane ning tema ja minu vahel tärkas sõprus siis, kui taipasime, et oleme mõlemad Rumeeniast.

„Kas sa usud Jumalasse?“ küsisin ma preestrilt naeratades.

Ta oli rabatud. „Muidugi usun!“ vastas ta.

„Kas sa usud palve väge?“ küsisin mina.

„Usun, et Jumal võib teha imesid,“ ütles preester.

„Ma ei räägi mingist rituaalist või muust religioossest tseremooniast,“ ütlesin. „Jumal kuuleb meie palveid, kui me otse Tema poole pöördume.“

Mõni päev hiljem kutsusin preestri koos endaga palvele. „Enne, kui ma õppejõudude jutule lähen, peaksime selle küsimuse pärast palvetama,“ ütlesin ma. Preester nõustus.

Otsustasin, et ma ei püüa õppejõude veenda preestri jaoks reegleid muutma, vaid näitan neile hoopis, et Rumeenia haridussüsteem vastab Prantsuse normidele. Kohtusin eraldi igaühega seitsmest õppejõust, kes komisjoni kuulusid. Kõik lubasid, et küsimus vaadatakse üle komisjoni järgmisel koosolekul. Õppejõud otsustasid lõpuks preestri teadmisi vestlusel kontrollida ja võtsid ta doktoriõppesse vastu. Tänasime Jumalat ime eest!

Meie sõprus edenes kahe järgneva aasta jooksul hästi. Preester tuli sageli minu koju vestlema, sööma ja mu perekonnaga koos Jumalat teenima. Kuid kolmandal õppeaastal teatas preester, et lahkub doktoriõppest. „Ma sain uue töökoha,“ ütles ta. „Mind on valitud Rumeenia riigi usuasjade sekretäriks.“

Temast sai Rumeenia valitsuse tähtsaim usuasjade ametnik.

Kuuldes, et sellesse ametisse oli määratud preester, kartis osa Rumeenia adventiste piiranguid usuvabaduse osas, eriti väiksemate uskkondade liikmete suhtes, nagu Seitsmenda Päeva Adventistide Kogudus. Kuid mingit haarangut ei järgnenud. Tegelikult teenis ametnikuks saanud preester inimesi kõigist religioonidest ülimalt õiglaselt ja objektiivselt.

Pärast seda, kui preester end oma töökohal sisse seadis, küsisin naljatledes, kas võin tema kabinetti külastada ja koos temaga pilti teha. „Tahan oma lastele näidata, et tunnen üht kuulsat inimest,“ ütlesin.

Preester naeris. „Tule, millal tahad,“ vastas ta.

Oleme sõbrad tänase päevani.

_Gabriel Golea on Prantsuse-Belgia Uniooni täitevsekretär; uniooni keskus asub Prantsusmaal, Pariisis._