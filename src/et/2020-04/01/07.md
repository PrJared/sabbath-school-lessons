---
title:  Toetav Mõte  
date:  02/10/2020  
---

„Patuta inimpaar oli Jumala isaliku hoolitsuse all, kuid nad olid samas õpilased kõiketeadja Looja koolis. Inimesed lävisid inglitega ja said suhelda Loojaga ilma lahutava vaheseinata. Elupuu viljast söönutena pakatasid nad elujõust. Mõistusejõult jäid nad vaid pisut alla inglitest. Nähtava universumi saladused – „ülima tarkuse imeteod“ (Ii 37:16) – pakkusid neile ääretult haaravat õppeainet. Universumi Looja ja Alalhoidja avas neile loodusseadused ja toimemehhanismid, mida inimesed on uurinud nüüdseks juba kuus tuhat aastat. Jälgides lehti, lilli ja puid õppisid nad tundma elu saladusi. Aadam tundis kõiki elavaid olevusi veevoogudes mänglevast võimsast krokodillist päikesekiirtes lendlevate putukateni. Ta oli andnud neist igaühele nime ning jälginud kõikide isikupära ja elutavasid. Meie esivanematel oli võimalik uurida Jumala aulikkust taevais, loendamatute maailmade korrapärast liikumist, „pilvede sõudu“ (Ii 37:16), valguse ja heli, öö ja päeva saladusi. Jumal oli jäädvustanud oma nime igale puulehele metsas, igale kivikesele mägedes, igale säravale tähele – kõigele maas, õhus ja taevas. Looduses valitsev kord ja kooskõla kõnelesid Aadamale ja Eevale lõpmatust tarkusest ja väest. Alatasa avastasid nad midagi uut, mis äratas neis veel sügavamat armastust ning tõi huulile üha uued tänusõnad.“ – Ellen G. White, „Patriarhid ja prohvetid“, lk 50, 51.

**Küsimused aruteluks:**

`1. Kui Jumala algse kavatsuse järgi pidi kool/töö andma inimestele võimaluse kohtuda Temaga ja Ta loomistööga, kas meie siis oma tänases töös oleme kooskõlas Jumala kavatsusega? Kas saame oma töö (palgatöö, hariduse, vabatahtlikuna tegutsemise, evangeeliumitöö jne) kaudu paremini tuttavaks Jumalaga?`

`2. Mõeldes Saatana salakavalusele Eedeni aias on kerge masenduda omaenese nõtruse pärast. Aadam ja Eeva teadsid, et Jumal oli lähedal, aga ometi võtsid nad kuulda mao pooltõde. Kuidas saame meie, kes oleme eemaldatud Jumala otsesest füüsilisest lähedusest, ikkagi leida Temalt jõudu, mis aitab meil kiusatuse võita?`

`3. Vestelge autoriteedi teemal ja rääkige sellest, miks on väga tähtis autoriteedile kuuletuda. Mis juhtub, kui piirid hägustuvad? Kuidas saab mõjuvõimu kuritarvitada ning kuidas sellisel juhul toimime?`

---
  
Annetus >> kohalik kogudus  
  
Päikeseloojang 18.48