---
title:  Sõnum kõrvust mööda  
date:  29/09/2020  
---

Nagu eile nägime, lahjendas Eeva Jumala selgest käsust hoolimata – isegi oma sõnadega – seda, mida talle oli õpetatud. Kuigi Eeva ei tõlgendanud valesti seda, mida Issand talle ütles, ei võtnud ta õpetust ilmselgelt piisavalt tõsiselt. Tema tegude tagajärjed on igasuguse liialduseta tõsised.

Järelikult kordas Eeva (kuid mitte täpselt) maoga kohtudes seda, mida Jumal oli aias olevate puude kohta öelnud (1Ms 3:2, 3). Muidugi polnud see sõnum mao jaoks uus. Madu oli korraldusega tuttav ja seega hästi valmistunud seda väänama, võttes niimoodi Eeva kergeusklikuks saagiks.

`Uuri 1Ms 3:4–6. Madu väitis Jumala öeldule täpselt vastupidist, kuid mida ta veel rääkis, millega ta Eeva juures ilmselgelt edu saavutas? Milliseid põhimõtteid ta ära kasutas?`

Kui madu ütles Eevale, et osa sõnumist ei vastanud tõele, võinuks Eeva ju minna Jumalaga nõu pidama. See on Eedeni väljaõppe ilu: ligipääs, mis oli õpilastel nende võimsale Õpetajale, ületab kindlasti meie igasuguse maapealse arusaamise. Kuid selle asemel, et põgeneda, selle asemel, et jumalikku abi otsida, võtab Eeva kuulda mao sõnumit. Mao parandatud sõnumi kuuldavõtmine nõuab Eevalt mõningast kahtlemist Jumalas ja selles, mida Tema oli neile rääkinud.

Samas eksleb ka Aadam keerukasse olukorda. „Aadam mõistis, et ta kaaslane oli Jumala käsust üle astunud. Eeva oli eiranud ainsat keeldu, millega Jumal proovis nende ustavust ja armastust. Aadamas käis kohutav võitlus. Ta kahetses kibedasti, et oli lasknud Eeval endast kaugeneda. Nüüd oli tegu tehtud; tal tuleb lahkuda sõbrast, kelle lähedus oli teda õnnestanud. Kuidas ta seda suudab?“ – Ellen G. White, „Patriarhid ja prohvetid“, lk 56. Kahjuks valis ta – õiget ja valet teades – samuti vale.

`Mõtle petlikule irooniale: madu ütles, et juhul, kui inimesed puust söövad, saavad nad „Jumala sarnaseks“ (1Ms 3:5). Kuid eks öelda 1Ms 1:27, et nad olid juba „Jumala näo järgi“, Jumala sarnased? Mida õpetab loetu meile selle kohta, kui kergesti saab meid petta ning miks on usk ja kuulekus meie ainus kaitse isegi parima koolituse korral, nagu oli Aadamal ja Eeval?`