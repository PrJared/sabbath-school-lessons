---
title:  Loomine muistses kirjanduses
date:   25/05/2020
---

Arheoloogid on avastanud muistsest Egiptusest ja Lähis-Idast tekste, mis räägivad ürgseid lugusid loomisest ja veeuputusest. Sel põhjusel arutleb nii mõnigi, kas 1. Moosese raamatusse kirja pandu on ehk hoopis neist kultuuridest laenatud või sõltub neist mingil määral. Kas see on tõesti nii?

`Loe 1Ms 1–2:4 ja loe seejärel siintoodud katkendeid Atra-Ḫasise eeposest: „Siis kui jumalad inimese asemel/ tegid tööd, kandsid koormaid,/ oli jumalate koorem liiga suur,/ töö liiga raske, pingutust liiga palju/… ’Las üsa-jumalanna loob järeltulija/ ja las inimene kannab jumalate koormat!’… Geshtu-e, jumala, kes oli luurel,/ nad tapsid oma kokkutulekul./ Nintu segas mulda/ tema liha ja verega…“ – Stephanie Dalley, Myths from Mesopotamia: Creation, the Flood, Gilgamesh, and Others (New York: Oxford University Press, 1989), lk 9, 14, 15. Milline on erinevus?`

Ehkki nende lugude vahel on sarnasusi (nt esimene inimene tehti mullast), on erinevused palju määravamad.

1. Atra-Ḫasise eeposes töötab inimene jumalate heaks, et jumalad saaksid puhata. Moosese 1. raamatus loob Jumal maa ja kõik seal oleva inimese heaks; inimene on loomise tipp ja siis puhkab Jumal koos inimestega. 1. Moosese raamatus pannakse inimesed aeda ning neile esitatakse kutse suhelda Juma- laga ja hoolitseda Tema kätetöö eest – sellist lähenemisnurka Atra-Ḫasise eeposes ei ole.
2. Atra-Ḫasise eeposes tapetakse vähemtähtis jumal ja tema veri segatakse mullaga, et voolida seitse meest ja naist. 1. Moosese raamatus „vormib“ Jumal isiklikult esimese Aadama ning hingab temasse eluõhu ja naine „tehakse“ talle hiljem „abiks“. Jumal ei loonud Aadamat ega Eevat tapetud jumala verest.
3. 1. Moosese raamatus kirjutatus pole märkigi kokkupõrkest või vägivallast, küll aga leidub seda Atra-Ḫasise loos.

Piibli aruanne on võrreldamatu, sest kujutab kõikvõimsat Jumalat, kes annab inimkonnale väärika eesmärgi täiuslikus maailmas. See terav erinevus on pannud õpetlased järeldama, et lõppude lõpuks on tegemist väga erinevate loomislugudega.

Osa inimesi on väitnud, et lood loomisest ja veeuputusest pärandati aja jooksul põlvest põlve edasi ja laias laastus põhinesid need sellel, mis tegelikult juhtus (siit mõningad sarnasused), kuid ajapikku lood moondusid. Vastandina andis Mooses Püha Vaimu sisendusel teada, mis oli päriselt aset leidnud. Miks selgitab selline seletus neid väheseid sarnasusi paremini kui arvamus, et Mooses laenas mõtte paganlikest lugudest?
