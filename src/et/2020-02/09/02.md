---
title:  Lame maa?
date:   24/05/2020
---

Üldiselt usutakse, et vana-aja maailmas pidas suurem osa inimesi maad lamedaks. Enamik inimesi aga sai toona ühel või teisel põhjusel aru, et maakera oli ümmargune. Ometi väidab mõni tänase päevani, nagu õpetaks Piibel, et maakera on lame.

`Loe Ilm 7:1 ja 20:7, 8. Milline on nende salmide kontekst? Mis veelgi olulisem, kas need õpetavad, et maakera on lame?`

Nende kirjapanekute autor Johannes kirjutab üles lõpuaja prohvetikuulutuse, milles kujutatakse nelja taeva inglit „seisvat ilmamaa neljal nurgal kinni pidamas ilmamaa nelja tuult“(Ilm 7:1). Ta kordab sõna „neli“ kolm korda, et seostada inglid kompassi nelja põhisuunaga.

Lühidalt kasutab ta kujundlikku keelt, just nagu meie tänapäeval, kui ütleme näiteks, et „päike loojub“ või tuul „tõusis idast“. Nõudes, et neid prohvetlikke tekste tuleb tõlgendada sõna-sõnalt, kuigi kontekst osutab kujundlikule ideele põhjast, lõunast, idast ja läänest, võetakse vastavad kirjakohad kontekstist välja ja pannakse õpetama midagi, mida need ei õpeta. Sarnaselt ütles Jeesus, et „südamest lähtub kurje mõtteid, mõrvamist, abielurikkumist, hooramist, vargust, valetunnistust, pühaduseteotust“ (Mt 15:19), ega rääkinud seejuures inimese füsioloogiast ehk sõna-sõnalt võttes inimese südamest. Ta kasutas kõnekujundit õpetusiva esitamiseks.

`Loe Ii 26:7–10 ja Js 40:21, 22. Mida need salmid meile maa kuju kohta ütlevad?`

Ii 26:7 kõneldakse, et maakera on justkui kosmosesse riputatud: „Ta laotab põhjakaare tühjuse üle ja riputab maa eimillegi kohale.“ Maakera on „sõõr“ ehk kera (Ii 26:10). Js 40:22 märgib: „See on tema, kes istub maasõõri kohal, mille elanikud on nagu rohutirtsud; kes laotab taevad laiali kui loori.“

`Kujutle end olevat keegi, kes elas tuhandeid aastaid tagasi. Millised tõendid oleksid sul selle kohta, et maakera liigub? Või leiaksid sa veenvamat tõendusmaterjali, et see seisab paigal? Mis tõendid leiaksid selle kohta, et maakera on lame, või et see on ümmargune?`
