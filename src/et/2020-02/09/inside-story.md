---
title:  Misjonilugu
date:   29/05/2020
---

#### Misjonär küsib: „Miks?“ 

_Loo on kirja pannud Andrew McChesney Adventmisjonist._

Leif Hongisto ei suutnud mõista, miks ta suunati koju Soome pärast seda, kui ta oli üheksa aastat teeninud Lähis-Ida Ülikooli juhina Beirutis, Liibanonis.

Ta armastas seda seitsmenda päeva adventistide ülikooli, vahemerelist kliimat ja värskelt valmistatud hummust. Tähtsaim aga, ta tajus, et polnud ellu viinud oma täit nägemust sellest ülikoolist, ning otsus koju minna tuli talle üllatusena.

„Pigem olin segaduses selle pärast, miks suunas Jumal mind eemale millestki, millest oli saanud kogu mu elu ja mis oli mulle väga südamelähedane,“ ütles ta.

Rikkalike palvete ja raske südamega pakkisid tema ja ta naine kohvrid, täitsid kastid ja lendasid Soome. Osana misjonäride koju tagasipöördumise protseduurist tuli ka Leifil minna haiglasse meditsiinikontrolli. Tavapärase protseduuri käigus sedastas arst kerge PSA taseme tõusu Leifi veres, võimaliku eesnäärmevähi näitaja.

„Kas teil on olnud mingeid terviseprobleeme?“ küsis arst.

Leif raputas pead. „Tunnen ennast suurepäraselt,“ ütles ta.

Siiski käskis arst teha kordusproovi.

Paar kuud hiljem oli PSA näitajad veelgi tõusnud ja nüüd juba murelik arst kutsus lisaproovidele ning biopsiale. Peagi suunati Leif viis tundi väldanud operatsioonile ja arst kõrvaldas 100grammise kasvaja.

„Tuli välja, et rutiinne meditsiinikontroll tuvastas agressiivse kasvaja,“ ütles Leif. „Hakkasin mõistma, miks juhtis Jumal mind tagasi Soome, kus oli kõrgtasemel tehnoloogia ja mul oli võimalik saada väga asjatundlikku ravi.“

62aastane Leif jääb misjonäriks. Tema tervis on hea ja ta töötab Soome Juunioride Kolledži rektorina; see on internaatakadeemia ja päevakool Piikkiös, Lõuna-Soomes, kus käib umbes 185 õpilast vanuses 6–18 aastat. Paljud selle 1918. aastal asutatud kooli õpilased tulevad mitte-adventistide perekondadest. Soome on väga ilmalikustunud riik ja selle 5,5 miljonilisest elanikkonnast ainult 4 800 on adventistid.

Meenutades Soome tagasi kolimist 2018. aastal, pidas Leif kogu südamega oma esimese lõpuaktuse kõne Soome Juunior Kolledžis 2018. aasta maikuus. Ta ütles lõpetajatele: „Te mõtlete, et teil on elu ees ja teil on nägemus, milline teie elu peaks välja nägema. Miski sellest ei pruugi tõeks saada. Elu võib pöörduda sootuks teistsuguseks. Aga siis, kui annate elu Jumala kätte, on usus elatud elu alati palju põnevam, tähendusrikkam ja tuumakam, kui te eales oleksite suutnud kujutleda.“

„See käib minu elu kohta,“ ütles Leif (pildil). „Tegelik elu üllatab mind igal uuel päeval positiivselt ja on kindlasti parem kui see, mida ma suutsin ette kujutada.“