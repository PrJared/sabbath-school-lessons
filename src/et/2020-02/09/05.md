---
title:  Loomine ja aeg
date:   27/05/2020
---

`Loe 1Ms 5. ja 11. ptk. Kuidas järjestab Piibel inimkonna ajaloo Aadamast Noani ja Noast Aabrahamini?`

Üks tõik teeb need sugupuud Piiblis ainukordseks: neis mainitakse aega, mistõttu osa õpetlasi nimetab neid õigusega „kronogenealoogiateks“. Need ühendavad põlvnemisinfo ajalise vältusega: „kui _inimene_ _number üks_ oli elanud x aastat, sai ta _inimese number kaks_ isaks. Ja _inimene number üks_ elas pärast _inimese number kaks_ sündimist veel y aastat ning talle sündis veel poegi ja tütreid.“ 1Ms 5. ptk lisab valemlause: „Ja inimese number üks elupäevi oli z aastat.“ Selline vastastikku põimuv süsteem peaks välistama teatud põlvkondade väljajätmise või nende lisamise. 1Ms 5. ja 11. ptk loetlevad järeltulijaid pideva joonena. Seda kinnitab 1Aj 1:18–27, mille puhul põlvkondi ei ole lisatud ega jää neid vajaka. Nii tõlgendab Piibel ennast ise.

Ligi 2 000 aastat on juutidest ja kristlastest seletajad tõlgendanud neid kirjapanekuid ajaloo teetähistena ja täpse vahendina veeuputuse ning maakera vanuse (vähemalt 1Ms 1. ja 2. ptk kirjeldatud loomise seitsmest päevast alates arvestatava maakera vanuse) kindlaksmääramiseks.

Viimastel aastakümnetel on tehtud katseid 1Ms 5. ja 11. peatükki ümber tõlgendada, et kohandada neid pikema ajaga, nagu andvat mõista mõningad arheoloogilised ja ajaloolised andmed (ekslike inimeste tõlgenduses). See tõstatab tõsised küsimused Piibli aruande usaldusväärsusest.

Kuid kui me ka ei mõista Jumala lähenemisnurka ajale ja selle kulgemisele, tuleb meil tunnistada, et need kaks peatükki „seovad nii ajalooliselt kui ka teoloogiliselt Aadama ülejäänud inimsooga ning inimese Jumalaga aja ja ruumi valdkonnas. 1Ms 5. peatükk ja 11:10–26 annavad ajaraamistuse ja inimketi, mis seob Jumala rahva inimesega, kelle Jumal lõi kuuenda päeva tippsündmusena sellel planeedil.“ – Gerhard F. Hasel, „The Meaning of the Chronogenealogies of Genesis 5 and 11“, väljaandest _Origins_ 7/2 [1980], lk 69.

`Ehkki need Vana Testamendi kirjakohad on olemas heal ja tähtsal põhjusel, siis mida käsib Paulus 1Tm 1:4 ja Tt 3:9 meil sellistest kirjakohtadest rääkides silmas pidada?`
