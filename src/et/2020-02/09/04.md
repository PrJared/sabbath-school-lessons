---
title:  1. Moosese raamat versus paganlus
date:   26/05/2020
---

Muistsetest paganlikest müütidest terakestki sõltumata näib 1. Moosese raamat olevat kirjutatud viisil, mis kummutab müüdid ja eraldab neist Looja Jumala.

`Loe 1Ms 1:14–19. Millised iseseisvad osad tulevad ilmsiks neljanda päeva kirjelduses ja mis ülesannet need täidavad?`

Küllap vist välditi sõnu „päike“ ja „kuu“, sest nende nimed heebrea keeles (või nimedega lähedalt seotud sõnad) olid muistsete Lähis-Ida ja Egiptuse päikese- ja kuujumalate nimed. Terminite „suurem valgus“ ja „väiksem valgus“ kasutamine näitab, et need taevakehad loodi eriülesannete jaoks, tähistama „seatud aegu, päevi ja aastaid“ ning olema „valgustuseks taevalaotuses“ (1Ms 1:14, 15). Seega näitab tekst väga selgelt, et päike ja kuu ei olnud jumalad, vaid erilisi looduslikke ülesandeid täitvad loodud objektid, nagu me tänapäevalgi mõistame.

`Loe 1Ms 2:7, 18–24. Kuidas tegutses Jumal väga eriliselt Aadama ja Eeva loomisel?`

Muistsed Lähis-Ida müüdid kujutavad ühehäälselt inimese loomist järelmõttena, mis tuleb püüdest kergendada jumalate rasket tööd. See müütiline arusaam on vastuolus piibelliku ideega, et inimene valitseb maailma Jumala asevalitsejana. Inimeste loomine ei olnud mitte milleski järelmõte. Piiblitekst osutab esimestele inimestele kui loomise kõrghetkele ja näitab seega veel teravamalt, kuivõrd paganlik ülestähendus piibellikust tegelikult erineb.

Seega on 1. Moosese raamat muistse maailma müütide vea parandamine. Mooses kasutas sõnu ja mõtteid, mis ei sobinud kokku paganlike arusaamadega. Ja ta tegi nii lihtsalt selleks, et väljendada piibellikku seisukohta tegelikkusest ning Jumala osa ja eesmärki loomisel.

`Tuhandeid aastaid tagasi oli piibellik loomislugu valitseva kultuuriga vastuolus. Tänapäeval on piibellik loomislugu valitseva kultuuriga vastuolus. Miks ei peaks see meid üllatama?`
