---
title:  Tekstid ja kontekstid
date:   13/05/2020
---

Pühakirja sõnad esinevad alati kaastekstis, kontekstis. Need ei ole seal kirjas iseenesest. Ühe sõna vahetuks kaastekstiks on lause ja see on üksus, millest tuleb esmalt aru saada. Sellele järgneb kogu lauseüksuse laiem kontekst, milles vastav lause esineb. Tegemist võib olla lõiguga, peatükiga või terve peatükiseeriaga. Oluline on mõista võimalikult hästi sõnade ja lausete konteksti, et mitte jõuda ekslikele järeldustele.

`Võrdle 1Ms 1:27 1Ms 2:7ga. Seejärel loe 1Ms 2:15–23. Kuidas saame neis erinevates lõikudes ja kaastekstides aru sõnast adam, mis heebrea keeles tähendab „mees/inimene“?`

Oleme juba näinud, et sõna _bara’_ kordamine 1Ms 1:27 rõhutab inimese loomist. Nüüd näeme, kuidas selle salmi kontekstis tehakse kindlaks, et vastav inimene tähendab „meest ja naist“. _Selles lõigus_ tuleb mõista, et heebrea sõna _adam_ viitab inimsoole ehk inimkonnale üldiselt.

Kuid 1Ms 2:7 kasutatakse sama sõna _adam_ ja siin osutab see Aadama vormimisele mullapõrmust, „maapinnast“ (milleks on heebrea sõna _adamah –_ märkad sõnademängu). Siin osutatakse ainult mehele, Aadamale, sest Eevat pole veel loodud ja ta tehakse täiesti teisiti. Nii et igas lõigus, koguni kahe peatüki konteksti sees, näeme vahetegemist sõna _adam_ kui „inimkonna“ (1Ms 1:27) ja Aadama (1Ms 2:7) kui mehe vahel. See Aadam on isik, teda tuuakse hiljem suguvõsaloendites esile (1Ms 5:1–5; 1Aj 1:1; Lk 3:38) ja teda võrreldakse Jeesusega, kellest saab „teine Aadam“ (Rm 5:12–14).

Nagu sõna Aadam esineb konkreetses tekstis, nii leiame ka Aadama ja Eeva loomise kirjelduse laiemast loomisaruandest, 1Ms 1. ja 2. peatükist. Seda mõtlemegi laiema üksuse all. Niisugune üksus annab tõlgendajale teavet lisateemade, mõtete ja arengute kohta. Mõnikord nimetatakse  1Ms 2:4–25 loomise teiseks aruandeks, kuid tegelikult on vahe ainult rõhuasetuses (näed järgmisel nädalal). Mõlema kirjapaneku puhul aga näidatakse meile inimkonna päris päritolu.

`Näeme ju, et mees ja naine – inimsugu – on otseselt Jumala looming. Mida räägib see meile, kui rumal on „maailma tarkus“ (1Kr 1:20), mis õpetab tõsimeeli, et oleme juhusliku valiku tulemus?`
