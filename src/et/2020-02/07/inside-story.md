---
title:  Misjonilugu
date:   15/05/2020
---

#### Hilinenud südameatakk

_Loo on kirja pannud Yiannakis Kyriazis._

Kohutav kõhuvalu äratas mind hommikul kell 5.

Olin küll puhanud, kuid tundsin ennast roidununa ja hingetuna. Olin lähenemas 60ndale eluaastale ja mu tervis polnud kõige parem, seetõttu läksin kohe Küprose pealinna Nikosia haiglasse. Arst vaatas mind läbi, ütles, et kõik on korras ja saatis mu koju.

Minu naine Marbie oli mulle toeks. Ta oli mind aidanud, kui jätsin suitsetamise maha; olin enne suitsetanud viis pakki päevas. Samuti oli naine juhtinud mind Jeesuse ja seitsmenda päeva adventistide koguduse liikmete juurde. Ta oli nõustunud minuga abielluma alles pärast seda, kui mu elu muutus ja mind ristiti.

Nüüd olin ma siin, olin ainult kaks aastat elanud uues usus ja abielus ning tundsin ennast päris halvasti.

„Ma ei lähe mitte kuhugi,“ ütlesin ma arstile.

Mul oli ikka veel valu ja ma tahtsin teada põhjust. Minu visadust nähes nõustus arst kutsuma kohale kardioloogi. Kuna kardioloog oli töölt vaba, pidi tal kuluma tulekuks natuke aega.

Möödus tund. Kaks tundi. Siis viis, seitse, kaheksa tundi.

Umbes kell üks pärastlõunal suurenes valu oluliselt. Kuna mul oli raske hingata, seisin püsti, et minna õue värske õhu kätte. Pea hakkas ringi käima ja silme eest läks mustaks.

Keegi hüüatas: „Kiiresti! Ta sai südameataki.“

Sel hetkel saabus kardioloog.

Meedikud ruttasid minuga esmaabisse.

Kui ma teadvusele tulin, sain teada, et mu südame arterid olid tugevalt ummistunud.

„Tegime kõik, mis suutsime,“ ütles kardioloog.

Viibisin kolm nädalat intensiivravi osakonnas. Kui mu seisund paranes, tegid arstid avatud südameoperatsiooni. Olin operatsioonisaalis üheksa ja pool tundi. Jumala armust läks operatsioon hästi ning ma olen jälle tugev ja õnnelik.

Tagasi vaadates usun, et valu, mis äratas mind hommikul kell viis, oli südameataki algus. Oleksin võinud sealsamas surra. Ometi lükkas armastav Jumal infarkti kaheksa ja pool tundi edasi, kuni kardioloog kohale jõudis, ja nii päästis Ta mu elu.

Olen nüüd 61aastane ja Jumalale väga tänulik, et Ta andis mulle uue elujõu. Kasutan Temalt mulle antavaid lisa-aastaid selleks, et teenida Teda ja kaasinimesi.

_Osa selle veerandaasta kolmeteistkümnenda hingamispäeva annetusest aitab ehitada uue kogudusehoone ja kogukonnakeskuse Nikosiasse Yiannakise koguduse ja veel kahe koguduse jaoks._
