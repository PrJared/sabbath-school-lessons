---
title:  Kordus, sõnamustrid ja tähendus
date:   12/05/2020
---

Heebrea mõtlemisviisis on terve rida võimalusi, kuidas väljendada olulise arusaama kinnistamist ja rõhutamist. Erinevalt Euroopa keeltest ei sisalda algne heebrea keel kirjavahemärke; nii arenes keeleline ülesehitus teisi teid pidi, et selliseid tähendusvarjundeid edasi anda.

`Loe 1Ms 1:26, 27 ja Js 6:1–3. Milliseid sõnu neis katkendites korratakse? Kuidas täiustavad korduvad sõnad eri mõisteid, mida korduse kaudu esile tuuakse?`

Üks viis, kuidas heebrea kirjutaja sai rõhutada Jumala teatud omadust, oli korrata seda kolm korda. Kui loomisaruanne jõuab Jumala loomistöö tippu, rõhutab tekst loodud inimkonna ainulaadset tähtsust. Sõna _bara’_, „looma“, puhul on alati aluseks Jumal. See tähendab, et üksnes Jumal on see, kellel on vägi luua, ilma et Ta sõltuks enne olemas olevast mateeriast. Järgnev katkend kirjeldab inimese loomist: „Ja Jumal lõi inimese oma näo järgi, Jumala näo järgi lõi ta tema, ta lõi tema meheks ja naiseks“ (1Ms 1:27). Märkad, et sõna „lõi“ kordub kolm korda. Sellega rõhutab Mooses, et Jumal lõi inimesed ja nad on loodud _Tema_ näo järgi. Ta rõhutab neid tõdesid.

Jesaja nägemuses ja kutsumises kordavad seeravid sõnu. „Püha, püha, püha on vägede Issand“ (Js 6:3). Rõhk asetub aukartust äratava Jumala pühadusele, kelle kohalolu täidab templi. Näeme seda pühadust Jesaja sõnades, kui ta seisab Kõigeväelise ees: „Häda mulle, sest ma olen kadunud!“ (Js 6:5). Isegi selline prohvet nagu Jesaja on oma väärtusetuse tõttu silmili Jumala pühaduse ja iseloomu ees. Seega näeme juba siin, ammu enne Pauluse sõnu inimese patususest ja vajadusest Päästja järele (Rm 1.–3. ptk), et Piibel väljendab isegi nii „hea“ inimese puhul nagu Jesaja inimkonna pattulangenud olemust.

Tn 3. peatükis kordub (varieeruvalt) fraas „kuju, mille kuningas Nebukadnetsar oli lasknud püstitada“ (Tn 3:1, 2, 3, 5, 7, 12. 14, 15, 18). See fraas või selle variatsioonid korduvad vastavas peatükis 10 korda, et vastandada Nebukadnetsari trotslikku käitumist ilmutusega, mida Jumal kuningale Taanieli kaudu näitas (Tn 2:31:45). Sellega rõhutatakse inimese püüet teha endale jumal, mida kummardada, vastandina ainsale tõelisele Jumalale, kes üksi väärib kummardamist.
