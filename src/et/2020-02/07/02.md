---
title:  Pühakirja mõistmine
date:   10/05/2020
---

`Loe 2Tm 3:16, 17. Millisel eesmärgil Piibel meile anti?`

Piibel kirjutati selleks, et tunnistada Jumala tegevusest ajaloos, rääkida Tema plaanist lunastada pattulangenud inimsugu ja juhendada meid õiguses kõigil radadel. Issand valis teha seda inimkeeles; Ta tegi oma mõtted ja arusaamad nähtavaks inimlike sõnade abil. Jumal valis Egiptusest lunastatud Iisraeli rahva Tema sõnumit kõikidele inimestele edasi kandma. Ta andis oma Sõna sellele rahvale edasi nende keeles, heebrea keeles (väheses mahus aramea keeles, heebrea sugulaskeeles).

Kreeka kultuuri esilekerkimine tõi kaasa uue võimaluse; Uut Testamenti võis edastada üldisemalt levinud kreeka ühiskeeles, mida tollal vastavas piirkonnas räägiti. (Samuti oli olemas Vana Testamendi tõlge kreeka keelde.) See „ühiskeel“ võimaldas apostlitel ja varakristlikul kogudusel pärast Kristuse ristisurma levitada sõnumit värske misjoni-innukusega kaugele. Hiljem tunnistas Johannes „Jumala sõna ning Jeesuse Kristuse tunnistust, kõike, mida ta on näinud“ (Ilm 1:2). Nii tuleb Piiblis esile inspireeritud „tunnistuse“ järjepidevus Piibli esimesest kirjutajast viimaseni.

`Loe 5Ms 32:46, 47. Miks oli niivõrd oluline, et Iisraeli lapsed kuuletuksid „selle Seaduse kõigile sõnadele“ (5Ms 32:46), Toorale ehk „õpetusele“? Kuidas on Jumala Sõna „pikendunud“ meie ajani? Mida see meie kontekstis tänapäeval tähendab?`

Paljudel inimestel ei ole Piibel emakeelde tõlgitud mitte ühe korra, vaid neil on oma keeles erisuguseid tõlkeid. Teistel on võib-olla ainult üks versioon, kui üldse. Aga kõigele vaatamata on põhiline see, et sa tunneksid Jumala Sõnast rõõmu ning – veelgi tähtsam – oleksid sõnakuulelik selle õpetustele.

`Miks ei ole kunagi „tühine“ (5Ms 32:47) Jumala Sõnale kuuletuda ja seda ka oma lastele õpetada?`
