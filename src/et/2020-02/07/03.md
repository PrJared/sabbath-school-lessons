---
title:  Sõnad ja nende tähendused
date:   11/05/2020
---

Igas keeles on sõnu, mis on nii rikkaliku ja sügava tähendusega, et neid on keeruline piisavalt hästi ühest keelest teise keelde tõlkida. Selleks, et saada aru niisuguste sõnade tähendusest, on vaja ulatuslikku uurimist, kuidas neid Piiblis kasutatakse.

`Loe 1Kn 3:6; Ps 57:4; Ps 66:20; Ps 143:8 ja Mi 7:20. Kuidas kandub Jumala halastus ja heldus Tema loodud olevusteni?`

Heebrea sõna _chesed_ (halastus) on üks mitmetähenduslikem ja sügavasisulisim sõna Vanas Testamendis. See kirjeldab Jumala armastust, heatahtlikkust, armu ja lepingusuhet oma rahvaga. Esiletoodud katkendites nägime Teda osutamas „oma sulasele, mu isale Taavetile, suurt heldust _(chesed)_ … Ja sina säilitasid temale selle suure helduse _(chesed)_ “ (1Kn 3:6). „Küll Jumal läkitab oma helduse _(chesed)_ ja ustavuse“ (Ps 57:3). Iisraeli kohta öeldakse, et Tema osutab „Jaakobile truudust, Aabrahamile armu“ _(chesed)_. Sõnast _chesed_ on kirjutatud terveid raamatuid ning püütud lahti seletada Jumala heldust ja armastust meie vastu.

`Loe 4Ms 6:24–26; Ii 3:26; Ps 29:11; Js 9:5 ja Js 32:17. Mis on neis salmides kirjeldatav „rahu“ ehk shalom?`

Heebreakeelne sõna _shalom_ tõlgitakse sageli kui „rahu“. Kuid selle sõna tähendus on palju sügavam ja avaram. Seda saab tõlkida „terviklikkus, täielikkus ja heaolu“. Jumala õnnistus ja arm hoiab meid _shalom_'i seisundis, mis on and Jumalalt (4Ms 24.–26. ptk). Vastandina tekitab Iiobi mure olukorra, kus tal „ei ole… rahu, ei vaikust ega hingamist“, sest tal puudub _shalom_. Selles palavikulises maailmas on sügavalt õnnistav tervitada hingamispäeva sõnadega _Shabbat shalom,_ sest osadus Jumalaga annab täieliku rahu ja heaolu, mida me oma ellu igatseme.

`Ükskõik, millist keelt räägime ja milles kirjutame – kuidas saame ka nende sõnade algset tähendust tundmata kogeda seda tegelikkust, mida need sõnad meie parima arusaamise järgi tähendavad?`
