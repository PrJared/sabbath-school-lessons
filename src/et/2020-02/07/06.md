---
title:  Raamatud ja nende sõnumid
date:   14/05/2020
---

Pühakirja kõige suuremateks üksusteks on raamatud Piiblis. Piibli raamatud kirjutati erineval eesmärgil ja erinevas olustikus. Osa on prohvetlikud sõnumid; teised on kogumikud, kompilatsioonid, nagu Psalmide raamat. On ajaloolisi raamatuid, nagu 1. ja 2 Kuningate raamat, ning on Pauluse või kellegi teise kirju erinevatele kogudustele.

Püüdes aru saada raamatu mõttest ja sõnumist, on tähtis alustada autorist ja olustikust. Paljude Piibli raamatute puhul on autor nimetatud. Vana Testamendi esimese viie raamatu kohta öeldakse, et nende autoriks on olnud Mooses (Jos 8:31, 32; 1Kn 2:3; 2Kn 14:6; 21:8; Esr 6:18; Ne 13:1, Tn 9:11–13; Ml 3:22). Seda kinnitavad Jeesus (Mk 12:26; Jh 5:46, 47; Jh 7:19) ja apostlid  (Ap 3:22; Rm 10:5). Mõnel juhul ei ole Piiblisse kirjutatud raamatu autorit nimetatud. (Näiteks Estri ja Ruti raamatu puhul, samuti jääb määratlemata mitme ajaloolise raamatu autor, nagu Saamueli ja Ajaraamatud.)

`Loe 1Ms 15:1–5 ja 1Ms 22:17, 18. Mis tähtsus on meie jaoks tõsiasjal, et Mooses kirjutas 1. Moosese raamatu?`

Mõistagi kirjutas Mooses 2. kuni 5. Moosese raamatu pärast Egiptusest väljarändamist. Kuid kuna 1. Moosese raamat on aluspõhi loomisele ja Jumala tegevusele usuisade perioodi ajal, siis on loogiline, et see raamat kirjutati enne Egiptusest väljarändamist.

„Aastad möödusid. Mooses rändas oma karjadega üksikutes paikades ja mõtiskles oma rahva orjapõlvest. Ta meenutas Jumala juhtimist esiisade elus ja mõtles tõotustele, mis olid antud valitud rahvale. Ta palvetas Iisraeli pärast päeval ja ööl. Taevased inglid selgitasid talle möödunut ja kõrbevaikuses kirjutas Mooses Pühast Vaimust inspireerituna Moosese esimese raamatu.“ – Ellen G. White, _Patriarhid ja prohvetid,_ lk 251. Moosese esimeses raamatus ei räägita mitte ainult meie päritolust, vaid ka lunastusplaanist ehk vahendist, kuidas Jumal päästab langenud inimkonna. See plaan saab veel nähtavamaks lepingus, mille Jumal sõlmib Aabrahamiga ja milles sisaldub Tema tõotus luua Aabrahamist suur rahvas, kui Ta teeb tema „soo väga paljuks – nagu tähti taevas ja nagu liiva mere ääres“ (1Ms 22:17).

`Milliseid teisi suuri tõdesid meile 1. Moosese raamatu vahendusel õpetatakse; tõdesid, mida me muul viisil ei teaks? Mida õpetab see Jumala Sõna tähtsusest meie usuelus?`
