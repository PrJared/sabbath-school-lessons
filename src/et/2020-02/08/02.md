---
title:  Alguses… 
date:   17/05/2020
---

`Loe 1Ms 1:1. Millised sügavad tõed siin ilmnevad?`

Piibel algab väga suursuguste ja sügavmõtteliste sõnadega, mis on lihtsad, kuid milles on ühtaegu mõõtmatu sügavus, kui neid hoolikalt uurida. Tegelikult saavad Piibli esimesest lausest vastuse mõtteteaduse suurimad küsimused selle kohta, kes me oleme, miks me siin oleme ja kuidas me siia saime.

Oleme sellepärast, et Jumal lõi meid ühel kindlal hetkel minevikus. Me ei arenenud mitte millestki; samuti ei alanud meie eksistents juhusliku valikuga, millel pole lõppeesmärki ega kavakindlat suunda, nagu kaasaja teaduslik mudel inimese päritolust nüüd õpetab. Darwinistlik arenemisõpetus on igal viisil Pühakirjaga vastuolus ning kellegi püüe seda Piibliga kooskõlastada näitab kristlasi naeruväärsena.

Jumal lõi meid aja absoluutses punktis – „alguses“. See peab tähendama, et Jumal oli olemas enne seda algust. Seega eksisteeris Jumal enne, kui loodi aeg ja ööpäevast tsüklit väljendati sõnadega „sai õhtu ja sai hommik“, ning enne, kui päikese ja kuu seotus Maaga hakkas tähistama kuid ja aastaid. Seda absoluutset algust kajastavad ja toetavad Pühakirja teised katkendid, mis kinnitavad jätkuvalt Jumala loova töö laadi ja vahendeid (Jh 1:1–3).

`Loe Jh 1:1–3 ja Hb 1:1, 2. Kes oli looja? Mõtle, mida see tähendab, et just Tema suri ristil.`

Piibel õpetab, et Jeesus oli looja. Piibel ütleb, et „kõik on tekkinud tema läbi ja ilma temata ei ole tekkinud midagi“ (Jh 1:3). Poja kaudu on Ta „ka maailmad teinud“ (Hb 1:1, 2). Kuna kõik on päris alguses loodud Jeesuse kaudu, võib meil olla lootus, et viimaks viib Ta lõpule selle, mida alustas, sest Tema on „esimene ja viimane“, „algus ja ots“ (Ilm 1:8; Ilm 22:13).

`Kuidas muudab olukorda teadmine, et sind lõi Jumal? Kujuta ette, kui sa seda ei teaks. Kuivõrd teistsugune oleks su arvamus endast ja kaasinimestest ning miks?`
