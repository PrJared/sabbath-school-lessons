---
title:  Loomine ja abielu
date:   20/05/2020
---

Viimane aastakümme on olnud tohutute muutuste tunnistajaks selles osas, kuidas ühiskond ja valitsused abielu määratlevad. Paljud maailma riigid on heaks kiitnud samast soost inimeste abielud ja kummutanud varasemad seadused perekonnastruktuuri kaitseks, mille keskmes on üks mees ja üks naine. See on mitmes mõttes tavatu areng ning tõstatab uusi küsimusi abielu kui sellise kohta, kiriku ja riigi suhete kohta ning Pühakirjas paika pandud abielu pühaduse ja perekonna kohta.

`Loe 1Ms 1:26–28 ja 1Ms 2:18, 21–24. Mida õpetavad need salmid meile sellest, kuidas hindab Jumal abielu?`

Kuuendal päeval asub Jumal loomistöö haripunkti, inimsoo loomise juurde. Pälvib tähelepanu, et 1Ms 1:26 kasutatakse Jumala kohta esimest korda mitmust: „Tehkem inimesed oma näo järgi.“ Kõik üksteisega armastavas suhtes olevad Jumala kolmainsuse liikmed loovad nüüd jumalikult kehtestatud inimliku abielusuhte maa peal.

„Jumala näo järgi lõi ta tema, ta lõi tema meheks ja naiseks“ (1Ms 1:27). Aadam kuulutab: „See on nüüd luu minu luust ja liha minu lihast“ (1Ms 2:23) ning paneb talle nimeks „naine“. Abielu nõuab, et „mees jätab maha oma isa ja ema ning hoiab oma naise poole, ja nemad on üks liha“ (1Ms 2:24).

Pühakiri annab ühemõtteliselt teada, et selline suhe toimub mehe ja naise vahel, kes omakorda pärinevad oma emast ja isast, samuti mehest ja naisest. Seda arusaama selgitatakse veelgi esimestele lapsevanematele antud juhtnööris: „Ja Jumal õnnistas neid, ja Jumal ütles neile: „Olge viljakad ja teid saagu palju, täitke maa ja alistage see enestele“ (1Ms 1:28). Viies käsk ütleb, et lapsed (järeltulijad) peavad austama oma isa ja ema (2Ms 20:12). Selliseid omavahelisi suhteid ei saa elus olla muidu kui ainult heteroseksuaalste partnerite puhul.

`Loe Jeesuse sõnu Mt 19:3–6. Mida need meile abielu pühaduse kohta õpetavad? Kuidas peaksime – Jeesuse sõnade valgel ning unustamata iial Jumala armastust kogu inimkonna vastu ja tõsiasja, et me kõik oleme patused – kindlalt ja ustavalt seisma abielu puudutavate piibellike põhimõtete eest?`
