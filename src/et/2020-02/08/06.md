---
title:  Loomine, veeuputus ja rist
date:   21/05/2020
---

Piibel edastab katkematu seose täiusliku loomise, veeuputuse ja tõotatud Messia ning lõpuks lunastuse vahel. Need põhisündmused saavad inimsoo lunastusplaani põhialuseks.

`Loe 1Ms 1:31; 1Ms 2:15–17 ja 1Ms 3:1–7. Mis juhtus Jumala täiusliku loomistööga?`

Jumal kuulutas oma loomingu „väga heaks“ (1Ms 1:31). „Nüüd oli loomistöö valmis… Maa peal õilmitses Eeden. Ainuski patuplekk ega surmavari ei rikkunud kaunist loomistööd.“ – Ellen G. White, _Patriarhid ja prohvetid_, lk 47. Jumal oli Aadamat ja Eevat hoiatanud, et kui nad keelatud puust söövad, surevad nad kindlasti (1Ms 2:15–17). Madu alustas oma vestlust küsimusega ja rääkis seejärel täiesti vastu sellele, mida Jumal oli öelnud: „Te ei sure, kindlasti mitte“ (1Ms 3:4). Saatan lubas Eevale suurt tarkust ja Jumala sarnaseks saamist. Ilmselgelt uskus naine teda.

`Kuidas kinnitab Paulus Jumala sõnu 1Ms 2:15–17? Loe Rm 5:12 ja Rm 6:23. Kuidas saaks need õpetused ühendada teistliku evolutsiooniteooriaga?`

Näeme Pühakirjas, kuidas Piibli hilisemad kirjutajad tunnistavad Piiblis varem öeldu tõeks ja avardavad sellest arusaamist. Kirjas roomlastele, 5.–8. peatükis kirjutab Paulus patust ja lunastuse ilust: „Üheainsa inimese kaudu on patt tulnud maailma ja patu kaudu surm, nõnda on ka surm tunginud kõikidesse inimestesse“ (Rm 5:12). Kuid evolutsiooniteooria seisukohast peaks surm olema olemas miljoneid aastaid enne inimkonda. Selline mõttekäik annab tõsise hoobi Piibli õpetustele patu algupärast, Kristuse asenduslikust surmast ristil ja lunastusplaanist. Juhul kui surm poleks seotud patuga, siis ei oleks surm patu palk (Rm 6:23) ja Kristusel poleks olnud põhjust meie pattude pärast surra. Seega on loomine, pattulangemine ja rist lahutamatult seotud. Esimene Aadam on seotud teise Aadamaga (1Kr 15:45, 47). Darwinistliku evolutsiooniteooria uskumine, isegi kui sellele lisada mingisugune arusaam Jumalast, hävitab kristluse põhialuse.
