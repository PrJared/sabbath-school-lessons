---
title:  Hingamispäev ja loomine
date:   19/05/2020
---

Tänapäeval on seitsmenda päeva hingamispäev ilmalikus ühiskonnas ja usukogukondades ränga rünnaku all. Seda tõsiasja võib näha üleilmsete ettevõtete tööplaanidest, paljude Euroopa riikide püüdlusest muuta esmaspäev kalendris nädala esimeseks päevaks ja pühapäev seitsmendaks ning hiljutisest paavsti entsüklikast kliimamuutuste kohta, mis nimetab seitsmenda päeva hingamispäeva „juutlikuks hingamispäevaks“ ja julgustab maailma pidama üht puhkepäeva, et leevendada kliimasoojenemist (Pope Francis, _Laudato_ Siʹ _,_ Vatican City: Vatican Press, 2015, lk 172, 173).

`Loe 1Ms 2:1–3; 2Ms 20:8–11; Mk 2:27 ja Ilm 14:7. Kuidas on loomisnädala mõistmine seotud neljanda käsuga? Kuidas seostub see kolme ingli kuulutusega?`

Piibel ütleb: „Ja Jumal oli lõpetanud seitsmendaks päevaks oma töö, mis ta tegi, ja hingas seitsmendal päeval kõigist oma tegudest, mis ta oli teinud“ (1Ms 2:2). „Jumal pühitses, s.t. eraldas seitsmenda päeva, mil Tema puhkas, puhkepäevaks inimestele.“ – Ellen G. White, _Patriarhid ja prohvetid_, lk 47. Just sellepärast võib Jeesus öelda: „Hingamispäev on seatud inimese jaoks, mitte inimene hingamispäeva jaoks“ (Mk 2:27). Jeesus sai midagi nii mõjuvõimsat öelda seetõttu, et Tema tegi ehk lõi hingamispäeva kui igavese tähise ja pitseri lepingust, mille Jumal oma rahvaga tegi. Hingamispäev ei olnud ainuüksi juutide jaoks, vaid kogu inimkonna jaoks.

Moosese esimene raamat osutab kolmele üksikasjale, mida Jeesus hingamispäeva loomise järel tegi. Esiteks, Ta hingas ehk puhkas (1Ms 2:2) ja andis meile jumaliku eeskuju sellest, et Ta soovib puhata koos meiega. Teiseks, Ta „õnnistas“ seitsmendat päeva (1Ms 2:3). Loomisloos õnnistatakse loomi (1Ms 1:22) ning Aadamat ja Eevat (1Ms 1:28), kuid ainsa päevana õnnistatakse eriliselt seitsmendat päeva. Kolmandaks, Jumal „pühitses seda“ (1Ms 2:3) ehk „tegi selle pühaks“.

Mitte ühtki teist päeva Piiblis ei märgistata niimoodi kolmekordselt. Neidsamu kolme tegevust korratakse ka neljandas käsus, kui Jumal kirjutab selle oma sõrmega ja suunab meid tagasi loomise kui hingamispäeva põhialuse juurde (2Ms 20:11).

`Ilm 14:7 ja 2Ms 20:11 toovad esile, et hingamispäeva käsk on Looja kummardamise aluseks. Kuidas on sellist otsest seost hingamispäevaga näha lõpuaja sündmustes?`
