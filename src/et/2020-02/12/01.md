---
title:  Keeruliste kirjakohtade käsitlemine
date:   13/06/2020
---

### Selle nädala õppeaine
2Tm 2:10–15; 1Aj 29:17; Jk 4:6–10; Gl 6:9; Ap 17:11.

> <p>Juhtsalm</p>
> „Ja meie Issanda pikka meelt pidage päästeks, nõnda kui ka meie armas vend Paulus teile on kirjutanud temale antud tarkust mööda. Sama ütleb ta kõikides kirjades, kus ta räägib neist asjust. Nendes on küll mõndagi raskesti mõistetavat, mida õppimata ja kõikuvad inimesed väänavad nagu muidki raamatuid iseendale hukatuseks“ (2Pt 3:15, 16).

Peetrus kirjutab apostel Pauluse kirjade üle arutledes, et neis ja mõnes muus Pühakirja kohas on „mõndagi raskesti mõistetavat“ (2Pt 3:16). Neid sõnu väänavad ehk moonutavad „õppimata ja kõikuvad inimesed“ (2Pt 3:16) iseenda hukatuseks. Peetrus ei ütle, et kõik oleks raskesti mõistetav, vaid et osa kirjakohti on sellised.

Ja me teame seda, eks ole? Milline aus Piibli lugeja poleks sattunud tekstiosadele, mis tunduvad kummastavad ja keerulised mõista? Kindlasti on meil kõigil ühe või teise kirjakohaga seoses niisugune kogemus.

Just seepärast heidame sel nädalal pilgu mitte niivõrd keerulistele tekstilõikudele kuivõrd sellele, mis võivad selliseid raskusi põhjustada ja kuidas me Jumala Sõna ustavate tõeotsijatena nendega hakkama saame. Lõpuks ei pruugi ju nii mõnigi keerukus siinpool taevakodu üldse selgineda. Samas aga ei tekita Piibli sõnaline osa suuremalt jaolt üldse mingeid raskusi ja pole vaja lasta väikesel arvul keerukustel oma usaldust Jumala Sõna pädevusse ja autoriteeti tervikuna nõrgestada.

_Selle nädala õppetükki õppides valmistud hingamispäevaks, 20. juuniks._
