---
title:  Käsitle keerukusi ausalt ja hoolikalt
date:   15/06/2020
---

On sul olnud kogemusi, kui jõuad ühe või mitme katkendini, millest sa aru ei saa või mida on sinu meelest keeruline kooskõlastada muude tekstilõikudega või üldise tegelikkusega? Pole raske ette kujutada, et oled mõnikord sellise probleemi ees seisnud. Küsimus on selles, kuidas sa reageerisid. Või veelgi tähtsam: _Kuidas sa oleksid pidanud reageerima?_

`Loe 1Aj 29:17; Õp 2:7; 1Tm 4:16. Mis neis kirjakohtades vastab hästi küsimusele, mida hakata peale keerukate katkenditega?`

Ainult siis, kui oleme ausad, suudame raskustega piisavalt silmitsi seista. Ausus kaitseb meid nii, et me ei hoidu raskustest ega püüa neid varjata. Ausus hoiab meid ka andmast pealiskaudseid vastuseid, mis ei pea tegelikult järeleuurimise proovile vastu. Jumalal on aususest ja siirusest hea meel. Seepärast peaksime jäljendama Tema iseloomu kõiges, mida teeme, ka oma piibliuurimises.

Aus inimene käsitleb Piibli keerukusi sellise ettevaatusega, et need ei esitaks kontekstivälist infot, ei moonutaks tõde kallutatud väljendusviisi tõttu ega juhiks kaasinimesi eksitusse tõenditega manipuleerimise teel. Kaugelt parem on oodata keerukusele jätkusuutlikku vastust, kui püüda pakkuda puiklevat või ebarahuldavat lahendust. Ausa piibliuurimise positiivseks kõrvalmõjuks on usalduse loomine ning usaldus on kõikide elutervete isiklike suhete tuum. See veenab inimesi palju rohkem kui väheusutavad vastused. Parem on öelda, et sa lihtsalt ei tea, kuidas küsimusele vastata või kirjakohta õigesti seletada, kui püüda panna Piiblit ütlema seda, mida sina tahad, kuigi tegelikult Piibel seda võib-olla ei ütle.

Hoolikas inimene tahab õhinal Jumala Sõna tõde teada ja seepärast tuleb pidevalt tagada, et ta ei ruttaks tegema kiirustavaid järeldusi, mis põhinevad piiratud teadmisel või puudulikel tõenditel. Hoolikas inimene on otsustanud mitte jätta kahe silma vahele ühtki tähtsat tahku või üksikasja. Sellised inimesed ei ole mõtlemises rutakad, vaid õpivad Jumala Sõna ja sellega seotud teavet tundma põhjalikult ja usinalt.

`Mida sa teed või mida peaksid tegema kirjakohtadega, mida sa täielikult ei mõista või mis ei tundu sobituvat sinu arusaamisega tõest?`
