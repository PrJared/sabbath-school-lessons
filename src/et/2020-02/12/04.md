---
title:  Käsitle keerukusi alandlikult
date:   16/06/2020
---

`Loe Jk 4:6–10; 2Aj 7:14 ja Sf 3:12. Miks on alandlikkus oluline, kui püüame lahendada Pühakirja keerulisi kohti?`

Paljud inimesed on jõudnud hämmastava tõdemuseni ja alandliku äratundmiseni, et nad sõltuvad millestki ja kellestki endast väljaspool. Nad on taibanud, et nemad ei ole kõikide asjade mõõt. Sellised inimesed hindavad tõde rohkem kui oma ego vajadust enda õiguse järele ning nad teavad, et tõde ei ole nende enda kätetöö, vaid miski, millega nad silmitsi seisavad. Suurim tõde, mida sellised inimesed mõistavad, on ehk tajumine, kui vähe nad tegelikult tõde tunnevad. Nad teavad, nagu Paulus kirjutas, et nad näevad „aimamisi nagu peeglist“ (1Kr 13:12).

Sellise alandliku mõtlemise kasu on mitmekordne: alandliku järelepärimise harjumus on igasuguses teadmises kasvamise alus, sest see tekitab vabaduse, mis toob loomulikuna esile õpialdis meelsuse. Öeldu ei tähenda, et alandlikud inimesed on tingimata eksiteel või et neil tuleb alati meelt muuta ja nad pole kunagi kindlalt veendunud. Küll aga tähendab see, et nad on kuulekad piibellikule tõele. Nad teadvustavad endale oma teadmiste piiratust ja on seepärast suutelised oma teadmisi ning arusaamist Jumala Sõnast laiendama viisil, milleni ülbe ja uhke intellektuaalne inimene ei jõua.

„Kõik, kes tulevad Jumala Sõna juurde juhendust saama alandliku, teadmisi otsiva meelelaadiga, olles otsustanud õppida tundma lunastustingimusi, saavad aru, mida Pühakiri ütleb. Kuid need, kes toovad Sõna uurimisse meelsuse, mida Sõna heaks ei kiida, jäävad ilma sellest meelsusest, mida nad ei väärtustanud. Issand ei räägi muretule mõistusele. Ta ei raiska oma juhiseid kellelegi, kes on meelega lugupidamatu või saastunud. Kuid kiusaja harib iga mõistust, mis ise annab järele oma sisendustele ja on valmis tegema tühjaks Jumala püha seaduse.

Meil on vaja oma südant alandada ning avameelselt ja aupaklikult uurida elusõna; sest valgust näeb ainult mõistus, mis on alandlik ja patu pärast rusutud.“ – _The Adventist Review and Sabbath Herald,_ 22. august 1907.

`Kuidas leida õige tasakaal alandlikkuse ja kindla veendumuse vahel? Näiteks, kuidas vastaksid süüdistusele: Kuidas saate seitsmenda päeva adventistidena olla nii kindlad, et teil on hingamispäeva suhtes õigus ja enamik on valesti mõistnud?`
