---
title:  Käsitle keerukusi Pühakirja kohaselt ja palvemeelselt
date:   18/06/2020
---

`Loe Ap 17:11, Ap 8:35 ja Ap 15:15, 16. Mida tegid apostlid ja risti­koguduse liikmed algusaegadel siis, kui nad keeruliste küsimustega rinda pistsid? Miks on Pühakiri ikka veel iseenda tõlgendamise parim allikas?`

Parim lahendus Piibli keerukuste jaoks leidub endiselt Piiblis endas. Piibli probleeme on parim käsitleda nii, et neid uuritakse kogu Pühakirja valgel, selle asemel, et tegeleda ühe salmiga, mis teistest salmidest või kogu Pühakirjast eraldatakse. Peame tõepoolest kasutama Piiblit, et see aitaks meil Piiblist aru saada. Peaaegu tähtsaim, mida teha saame, on õppida kaevama välja Pühakirjas leiduvaid suuri tõdesid.

Juhul, kui sa ei saa mõnest Pühakirja lõigust aru, püüa koguda valgust Piibli teistest lõikudest, mis sama teemaga tegelevad. Püüa leida Pühakirjast alati üles selged väited, mis heidavad valgust vähem selgetele tekstilõikudele. Samuti on väga tähtis, et sa ei tuhmistaks ega varjutaks Pühakirja selgeid väiteid raskesti arusaadavate tekstilõikude lisamisega. Selle asemel, et panna piiblivälised allikad, filosoofia või teadus selgitama Piibli tähendust, peame laskma Pühakirja tekstil endal meie jaoks oma mõtte avada.

On öeldud, et põlvedel hakkame sõna otseses mõttes nägema keerukusi uuest vaatenurgast. Sest palvega anname märku, et vajame jumalikku abi Pühakirja tõlgendamisel ja sellest arusaamisel. Palves soovime, et sama Püha Vaim, kes inspireeris Piibli kirjutajaid, valgustaks ka meie meeli.

Palves avanevad meie motiivid ja saame öelda Jumalale, miks tahame aru saada sellest, mida loeme. Palves palume Jumalal avada meie silmad Tema Sõnale ning palume Tal anda meile tahtlikku meelsust kuuletuda ja ellu rakendada Tema tõde. (See on väga tähtis!) Kui Jumal juhatab meid oma Püha Vaimu kaudu meie palvetele vastates, siis ei lähe Ta vastuollu sellega, mida Ta on Piiblis esile toonud. Jumal on alati Piibliga kooskõlas ning kinnitab seda ja toetub sellele, mida Ta on Piibli kirjutajaid inspireerinud meile edastama.

`Kuidas aitab palve sul õigesti häälestuda suutlikkusele Jumala Sõnast paremini aru saada ja sellele kuuletuda?`
