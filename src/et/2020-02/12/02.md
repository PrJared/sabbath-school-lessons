---
title:  Näivate vastukäivuste võimalikud põhjused
date:   14/06/2020
---

`Loe 2Tm 2:10–15. Paulus manitseb Timoteost olema hoolas ja kuulutama „tõe sõna õigesti“. Millise olulise sõnumi ta siin meile kõigile annab?`

Tähelepanelik ja aus Pühakirja uurija ei salga tõsiasja, et Piiblis on seda, mida on raske mõista. Asjade niisugune seis ei peaks meid häirima. Tegelikult on sellised keerukused teatud mõttes ootuspärased. Oleme ju ikkagi ebatäiuslikud ja piiratud olevused ning mitte ühelgi inimesel ei ole igas valdkonnas põhjalikke teadmisi, seda enam jumalikes asjus. Kui asjatundmatu ja piiratud inimlaps püüab mõista Pühakirja piiritu Jumala tarkust, on sellega seotud raskusi. Niisugused raskused piibellikest õpetustest aru saamisel aga ei tõesta mingil moel, et Piiblis kõneldu oleks ebatõene.

Need, kes heidavad kõrvale Piibli õpetuse jumalikust ilmutusest ja inspiratsioonist, kuulutavad sellised keerukused sageli vastuoludeks ja vigadeks. Kuna nende jaoks on Piibel rohkem või vähem vaid inimlik raamat, usuvad nad, et Piibel peabki sisaldama puudusi ja vigu. Sellise mõtteviisi puhul ei tehta sageli ühtki tõsist katset otsida selgitust, mis võtab arvesse Pühakirja ühtsuse ja usaldusväärsuse, tulenevalt selle jumalikust inspiratsioonist. Inimesed, kes seavad kahtluse alla Pühakirja esimesed leheküljed, näiteks loomisloo, hakkavad peagi kahtlema ja on ebakindlad ka ülejäänud Pühakirja suhtes.

Mõningase ühtesobimatuse Pühakirjas võib panna kopeerijate või tõlkijate väikeste vigade arvele. Ellen White on märkinud: „Mõned vaatavad meile surmtõsiselt otsa ja ütlevad: „Kas te ei arva, et seal võib olla ümberkirjutajate või tõlkijate mõningasi vigu?“ See kõik on võimalik ning väga kitsarinnaline mõtlemine, mis hakkab kõhklema ja komistab sellise võimaluse või tõenäosuse otsa, on sama varmas komistama Inspireeritud Sõna mõistatuste otsa, kuna tema mannetud meeled ei näe Jumala eesmärke läbi. Jah, sellised inimesed komistavad sama kergesti selgete faktide otsa, mida tavamõtlemine suudab omandada ning märgata jumalikku ja milles Jumala seisukohavõtt on lihtne ja ilus, tuumakas ja rammus. Kõik vead ei põhjusta probleemi inimhingele ega pane ühegi jalga komistama, kes ei töötle keerukusi välja arusaadavalt ilmutatud tõest.“ – Ellen G. White, _Valitud kuulutused_, 1. raamat, lk 16.

`Miks on väga tähtis, et avaksime Piibli alandliku ja kuuleka meelsusega?`
