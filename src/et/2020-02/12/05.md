---
title:  Sihikindlus ja kannatlikkus
date:   17/06/2020
---

`Loe Gl 6:9. Kuigi Paulus räägib siin meie püsivusest kaasinimestele head teha, on sama suhtumist vaja ka siis, kui tegeleme keeruliste küsimustega. Miks on sihikindlus ja kannatlikkus probleemide lahendamisel olulised?`

Tõeline saavutus nõuab alati visadust. Seda, mida saavutame liiga ladusalt, ei võta me sageli eriti tõsiselt. Keerukused Piiblis annavad meile võimaluse oma aju tööle häälestada ning sihikindlus ja kannatlikkus, millega lahendust otsime, näitab, kui tähtis see teema meie jaoks on. Aeg, mille veedame Piiblit uurides, et selle mõttest ja sõnumist rohkem aru saada, on hästi veedetud aeg. Küllap on Pühakirja hoolika, koguni pikaaegse uurimise kogemus isegi suuremaks õnnistuseks kui viimaks leitud lahendus probleemile. Kui me end vaevavale küsimusele lahenduse leiame, saab see meie jaoks kallihinnaliseks.

See, et sa keerukust kiiresti ei lahenda, ei tähenda veel, et seda ei saa lahendada. Märkimisväärselt sageli vaatame sellest ilmsest tõsiasjast mööda. On palju inimesi, kes kohtavad Piiblis mingit keerukust, pühendavad sellele vähe mõtteainet, ei suuda näha võimalikku lahendust ja tõttavad kohe järeldama, et seda probleemi ei saa lahendada. Osa hakkab sootuks kahtlema Piibli usaldusväärsuses. Ei tuleks aga unustada, et lahendus võib olla väga lihtne ka siis, kui meie oma piiratud inimlikus tarkuses või võhiklikkuses seda ei näe. Mida mõtleksime algebrat alles õppima hakanud inimesest, kes poolteisetunnise püüdluse järel keerukat küsimust lahendada teataks, et seda küsimust on võimatu lahendada, kuna tema ei suuda ühtki lahendust leida? Sama kehtib meie kohta Piiblit uurides.

Kui mõni keerukus ei allu sinu tugevaimatelegi jõupingutustele neid lahendada, pane need mõneks ajaks kõrvale ja rakenda vahepeal ellu see, mida Jumal on sulle selgesti näidanud. Saame mõne vaimuliku teadmise osaliseks pärast seda, kui oleme hea meelega teinud nii, nagu Jumal on meil juba teha käskinud. Ole siis oma Piibli uurimises visa ja kannatlik. On ju kannatlikkus lõpuaja usklike voorus (vaata Ilm 14:12).

`Mida saame õppida kaasinimestelt, kes on hoolikalt ja kannatlikult Piibli kirjakohti uurinud? Kuidas julgustada kaasinimesi oma tõeotsingutes mitte alla andma? Miks ei pea me heituma, kui satume Pühakirjas keerulistele kirjakohtadele?`
