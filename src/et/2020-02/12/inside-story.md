---
title:  Misjonilugu
date:   19/06/2020
---

#### Tehas muutus kooliks

_Loo on kirja pannud Andrew McChesney Adventmisjonist._

Üks rikas ärimees, kes oli seitsmenda päeva adventist, mõtles, kuidas kasutada oma varandust kodulinna Tjatšivi heaks Lääne-Ukrainas.

Ta ostis mitu tuhat eksemplari Ellen White’i raamatut „Tee Kristuse juurde“ ja saatis need selles 9 000 elanikuga linnas igasse kodusse. Siis tegi ta sama „Ajastute igatsusega“ ja „Suure võitlusega“. Kohalik adventkogudus rõõmustas hea maine üle kohalike hulgas ja liikmeskond kasvas 70ni.

Kuid ärimees Stepan Dordjai mõtles: „Mida ma veel teha saan?“

Ühel päeval rääkis ta oma küsimusest põgusalt Vladimir Tkatšukile, tollasele adventkiriku Euro-Aasia divisjoni haridusjuhile, kelle haldusalas oli Ukraina ja suurem osa endisest Nõukogude Liidust.

„Neil päevil on koolid üks parim viis maailmani jõudmiseks,“ vastas Tkatšuk. Ärimees vaatas Tkatšukile üksisilmi otsa.

„Mul on hoone,“ ütles ta. „Ja just seda ma tahangi teha.“

Ainult kolme kuuga muutis Dordjai tehasehoone võluvaks kolmekorruseliseks koolihooneks, mille juures on ilus spordiväljak. Seitsmenda päeva adventistide kool „Õnnelik koht“ avas uksed 2016. aasta septembris: siis oli lapsi 36.

Koolis saab haridust esimesest neljanda klassini ning aastaga on nii selle kui ka eelkooli õpilaste arv kahekordistunud ja jõudnud 70ni. Klassiruumid on viimseni täis.

Kooli spordiväljak on linnakese üks parimaid ning teised koolid saadavad oma lapsi sinna sõpruskohtumisi pidama. Iga kord, kui lapsed tulevad, teatab adventistist koolijuht: „See siin on eriline kool. Õpime siin Piiblit tundma ja mitte vanduma. Nii et enne, kui mängima hakkame, õpime pähe ühe lühikese piiblisalmi, eks ole?“

Lapsed hüüavad vastuseks valjult „Jaa!“. Äsja õppisid nad kiiresti selgeks Jh 10:10, kus Jeesus ütleb: „Mina olen tulnud, et neil oleks elu, ja oleks seda ülirohkesti.“

„Lapsed õppisid selle kiiresti ära ja kordasid siis,“ ütles Tkatšuk, kes oli kohal ja tuletas meelde kooliga seotud sündmusi. „Seejärel nad mängisid.“

75 kilomeetrit eemal olev palju suurem adventkogudus, kus käis koos 300 liiget, nägi kooli õitsengut ja küsis isekeskis: „Kas meiegi saame kooli avada?“ Nii avasid nemadki 22 lapsega kooli oma linnas Ilnitskajas.

Selline tähelepanuväärne lugu rullub lahti kogu Euro-Aasia divisjonis, kus koguduse koolide arv on tõusnud 14 koolilt 2012. aastal nüüdseks rohkem kui 60ni.

„Mitmel põhjusel avatakse nüüd kiiresti koole, kuid peamine on täita Jumala plaani Tema heaks õigel ajal ja õiges kohas,“ ütles Euro-Aasia divisjoni esimees Mihhail Kaminski.

_2021. aasta kolmeteistkümnenda hingamispäeva annetus aitab laiendada paljusid kogudusekoole Euro-Aasia divisjonis. Täname, et lubate Jumalal end kasutada evangeeliumi levitamisel._
