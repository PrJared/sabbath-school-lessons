---
title:  Pühakirja selgus
date:   28/04/2020
---

Igasugune üleskutse toetuda üksnes Piiblile kaotab mõtte juhul, kui Piibli teksti tähendus on ebaselge.

`Loe Mt 21:42, Mt 12:3, 5; Mt 19:4; Mt 22:31; Mk 12:10, 26; Lk 6:3;  Mt 24:15 ja Mk 13:14. Kuidas suunab Jeesus Pühakirja sõnumis selguse saamiseks korduvalt tähelepanu Pühakirjale?`

Piibellik tunnistus on üheselt mõistetav: Piibel on piisavalt selge selles, mida ta õpetab. Piibel on nii selge, et seda suudavad mõista ühtviisi nii lapsed kui ka täiskasvanud, eriti selle põhilisi õpetusi. Ja ometi on lõputuid võimalusi meie tundmise ning mõistmise sügavuti kasvamiseks. Selleks, et enda jaoks Piibli mõttest aru saada, ei ole meil vaja kiriklikku magistriklassi. Põhiõpetusi suudavad mõista kõik usklikud. Piibel eeldab kõikide usklike preestriseisust ega piira tõlgendamist väheste valitutega, nagu teeb kiriklik preestriamet. Seepärast julgustatakse Piiblis meid Pühakirja enda jaoks tundma õppima, kuna oleme suutelised mõistma Jumalast meile antud sõnumit.

Tabavalt on öeldud, et „Piibli kirjutajate näitel märkame järjekindlalt, et Pühakirja tuleb võtta lihtsalt, sõna otseses mõttes, kui just ei ole tegemist selge ja ilmse kõnekujundiga… Sõna otsese mõtte „kaunast“ ei tule midagi välja lüdida, et jõuda müstilise, varjatud, allegoorilise tähendusega „terani“, mida ainult asjasse pühendatud isikud suudavad avastada.“ – _Handbook of Seventh-day Adventist Theology_ (Hagerstown, MD: Review and Herald Publishing Association, 2000), lk 65. Piibli selgus käib keele, tähenduse ja Pühakirja sõnade kohta, sest Piibli kirjutajad on edasi andnud kindlat tõde, mitte aga salmide subjektiivset, kontrollimata paljutähenduslikkust.

Miski ei ütle samas, et me ei jõuaks vahel salmide või mõttekäikudeni, millest me täiesti aru ei saa või mida ei hooma. Tegemist on ju Jumala Sõnaga ja meie oleme vaid pattulangenud inimesed. Ometi on Jumala Sõna piisavalt selge asjus, mida meil on – eelkõige pääsemisega seoses – päriselt vaja teada ja mõista.

`Mõtle, millal sa ei saanud mõnest piiblisalmist aru, aga need selginesid hiljem. Mida sa sellest kogemusest õppisid, millega saad ehk aidata kedagi, kes sarnase murega maadleb?`
