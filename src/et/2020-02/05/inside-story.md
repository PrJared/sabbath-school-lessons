---
title:  Misjonilugu
date:   01/05/2020
---

### Tee Jeesusele

_Loo on kirja pannud Antonis Matsoukaros._

Kasvasin üles Küprosel, kristlikus riigis. Kuid mu pere oli ainult nime poolest kristlik. Kui olin 12aastane, jäin haigeks ja ükski arst ei suutnud mind ravida. Hakkasin siis Jumalat otsima. Külastasin erinevaid kirikuid lootuses terveks saada. Kummardusin kujude ees ja läitsin küünlaid ning mõtlesin, et minu tegevus veenab Jumalat mulle appi tulema. Aga tulutult.

Palju aastaid hiljem, kui olin 30aastane, leidsin oma ukse eest lehekese, mis teatas arheoloogia- ja usuteemalisest loengusarjast ühes üldkasutatavas saalis. Loetletud olid kõigi õhtute teemad. Kuigi ma ei teadnud seda tol hetkel, korraldas sarja seitsmenda päeva adventistide kogudus.

Ma ei olnud huvitatud. Kuid üks teema umbes poole loetelu peal tõmbas tähelepanu: „Antikristus ja arv 666“. Otsustasin selles loengus käia.

Elav esitus ärgitas mind ja käisin lõpuks kõigil ülejäänud koosolekutel. Loengusarja lõpus kutsusid korraldajad osalejaid seitsmenda päeva adventistide kogudusse jumalateenistusele. Hakkasin regulaarselt teenistustel käima ja veendusin lõpuks adventsõnumis. Kuid kõhklesin ristimise suhtes. Nikosia on küllaltki väike linn ja inimesed on üsna lähedalt seotud. Seepärast mõtlesin, kuidas mu sõbrad ja perekond sellesse suhtuvad, kui avastavad, et olen loobunud oma lapsepõlve kirikust ja hakanud seitsmenda päeva adventistiks.

10 aastat kaalusin, kas on oluline ristitud saada. Kas see teeb mind paremaks inimeseks? Kas olen valmis adventkoguduse ja selle eluviisi järgi käima?

Pastor oli väga kannatlik. Ajapikku said meist head sõbrad. Pärast mõningat leebet julgustamist mind ristiti.

Ma ei ole seda otsust iial kahetsenud.

Sellest kaunist päevast on möödunud mitu aastat. Olen nüüd 55aastane ja tegev oma väikeses koguduseperes. Olen hingamispäevakooli õpetaja ja tegutsen koos uue pastoriga veebilehe loomisel, et jõuda Küprose inimesteni.

Jeesus tuleb varsti ja siis, kui Ta tuleb, parandab Ta viimaks minu pikaajalise haiguse. Tähtsaim on aga see, et inimesed Küprosel ja üle kogu maailma teaksid Jeesusest ning valmistuksid Tema tulekuks.

_Osa selle veerandi kolmeteistkümnenda hingamispäeva annetusest aitab ehitada uue kogudusehoone ja kogukonnakeskuse Antonise koguduse ja veel kahe lähedalasuva koguduse jaoks Nikosias Küprosel. Täname teid, et kavatsete heldelt annetada._
