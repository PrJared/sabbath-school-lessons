---
title:  Sola Scriptura ja Ellen G. White
date:   30/04/2020
---

`Loe Js 8:20. Miks on alati oluline tagasi pöörduda piibelliku „õpetuse ja tunnistuse“ juurde kui meie õpetuse ja doktriini mõõdupuu juurde? Mida tähendab see nende prohvetite teenimistööd silmas pidades, kes pole Piibli kaanoni osaks saanud?`

Kui räägime põhimõttest _sola Scriptura_ (üksnes Pühakiri), seisavad seitsmenda päeva adventistid paratamatult küsimuse ees, mida teha Ellen G. White’iga, keda Jumal samuti inspireeris ja kes teenis sõnumitoojana Jumala ülejäänud rahva heaks. Milline on tema kirjutiste suhe Pühakirjaga?

Ellen White’i kirjutiste pealiskaudnegi lugemine näitab selgesti, et kogu tema mõttemaailma ja teoloogia alus oli Piibel. Tegelikult kinnitas ta korduvalt, et Piibel on kõrgeim autoriteet ning kõikide õpetuste, usu ja elukommete lõplik normatiiv (vaata _Suur võitlus_, lk 595). Ta toetas ja hoidis ülal protestantide suurt põhimõtet – _sola Scriptura_ (vaata _Suur võitlus_, lk 9).

Ellen G. White’i enda vaate kohaselt olid tema kirjutised Pühakirjaga võrreldes „väiksem valgus, et juhtida mehed ja naised suurema valguse juurde“ – Piibli juurde (_The Advent Review and Sabbath Herald_, 20. jaanuar 1903). Ükski tema kirjutis ei ole mõeldud olema tõsise piibliuurimise kiirvariant või asendus. Tegelikult märgib ta: „Te ei ole Pühakirjaga tuttavad. Kui te oleksite teinud Jumala Sõna oma uurimisaineks, sooviga jõuda Piibli tasemeni ja saavutada kristlik täiuslikkus, ei oleks te vajanud „Tunnistusi“_._ Kuna te jätsite enda jaoks tähelepanuta Jumalast inspireeritud Raamatu, siis on Jumal püüdnud teieni jõuda lihtsate, otsekoheste tunnistustega.“ – Ellen G. White, _Testimonies for the Church,_ 2. kd, lk 605.

Ja sellena tuleb tema kirjutisi hinnata. Nende inspiratsioon on samalaadne, nagu oli Piibli kirjutajatel, kuid neil on Piiblist erinev ülesanne. Tema kirjutised ei ole Pühakirja lisa, vaid on allutatud Pühakirjale. Iialgi polnud tal kavas oma kirjutistega asuda Pühakirja kohale; vastupidi, ta tõstab esiplaanile Piibli kui usu ja eluviisi ainsa mõõdupuu.

`Mõtle, milline uskumatult hea and on meile antud Ellen G. White’i teenimistöö kaudu. Kuidas õppida paremini hindama temalt tulevat hämmastavat valgust, hoides samas alal Pühakirja ülimuslikkust?`
