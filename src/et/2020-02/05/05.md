---
title:  Pühakiri tõlgendab Pühakirja
date:   29/04/2020
---

Ainult sellepärast, et Pühakirjal on üks alus, saab Piibel toimida omaenese tõlgendajana. Ilma niisuguse ühtsuseta ei saaks Pühakiri olla enda tähenduse valgustaja, mille puhul Pühakirja üks osa tõlgendab teist ja saab seega võtmeks, kuidas mõista seotud lõike.

`Loe Lk 24:27, 44, 45. Kuidas viitas Jeesus Pühakirjale, kui selgitas, kes Ta on? Mida õpetab see meile Pühakirja kasutamisvõimaluste kohta?`

Ilu, mis tuleb Pühakirja tõlgendamisest Pühakirjaga, seisneb tõsiasjas, et tähendusele langeb lisavalgus. Me ei seo erinevaid tekstilõike oma seisukoha tõestamiseks valimatult kokku. Küll aga võtame hoolikalt arvesse iga lõigu konteksti. Lisaks vahetule kontekstile uuritava lõigu ees ja järel peaksime võtma arvesse kogu selle raamatu kaasteksti, kus lõik asub. Kuna aga Paulus ütleb Pühakirja kohta, et „mis iganes enne on kirjutatud, see on kirjutatud meile õpetuseks“ (Rm 15:4), siis peaksime lisaks tundma õppima kõike seda, mida Pühakiri meile antud teema kohta ütleb.

„Piibel on omaenda seletaja. Pühakirja tuleb võrrelda Pühakirjaga. Õpilane peab õppima vaatama sõna tervikuna ja nägema selle osade vahel seoseid. Ta peab ammutama teadmisi suure keskse teema kohta, Jumala algse plaani kohta maailma jaoks, suure võitluse esiletuleku kohta ja lunastustöö kohta.“ – Ellen G. White, _Kasvatus_, lk 190.

Kui võrdleme Pühakirja Pühakirjaga, on tähtis õppida Piiblit põhjalikult. Kui võimalik, peaksime seda tegema originaalkeeltes või vähemalt sobiva tõlke vahendusel, mis annab ustavalt edasi algses heebrea ja kreeka keeles sisalduva mõtte. Ehkki originaalkeelte tundmine ei ole Piibli heaks mõistmiseks möödapääsmatu, on see vajaduse korral kindlasti abiks. Sõna ustav ja palvemeelne õppimine alandlikus ja anduvas meelsuses kannab päris kindlasti head vilja.

`Mõtle mingile doktriinile, nagu näiteks surnute olukorrale, mille puhul mõne valitud lõigu juurde jäämine viiks eksitusse juhul, kui muid lõike eiratakse. Mida räägib niisugune näide sellest, kui oluline on Piiblist parimal viisil aru saamiseks koguda kokku ja lugeda kõike, mida Piibel vastava teema kohta ütleb?`
