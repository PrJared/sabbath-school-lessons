---
title:  Pühakiri kui valitsev norm
date:   26/04/2020
---

Algusest peale on seitsmenda päeva adventistid pidanud ennast Raamatu rahvaks, see tähendab, Piiblit uskuvateks kristlasteks. Pühakirja põhimõtte _sola Scriptura_ (ainult Pühakiri) kinnitamisega tunnistame Piibli ainuautoriteeti. _Ainult_ pühakiri on meie teoloogia valitsev norm ning elu ja õpetuse lõplik asjatundja. Muud allikad, nagu religioosne kogemus, inimese mõistus või traditsioon, alluvad Piiblile. Tegelikult oli _sola Scriptura_ põhimõte mõeldud kaitsma Pühakirja autoriteeti kirikust ja selle tõlgendusest sõltumise eest. Nii pidi olema välistatud võimalus, et Piibli tõlgendamise standard tuleks väljastpoolt Piiblit.

`Loe 1Kr 4:1–6, eelkõige 6. salm, kus Paulus ütleb, et me ei läheks „üle selle, mis on kirjutatud“. Miks on see mõte meie usu jaoks tähtis?`

Hoidumine minemast „üle selle, mis on kirjutatud“ ei välista teiste teadusharude teadmisi, nagu näiteks piibliarheoloogia või -ajalugu. Teised õppeained saavad heita valgust nii mõnelegi Piibliga seotud tahule ja Pühakirja lõikude taustale ning aitavad seega paremini mõista piibliteksti. Samuti ei välista eeltoodud põhimõte teiste allikate, näiteks leksikonide, sõnaraamatute, konkordantside ning teiste raamatute ja kommentaaride abi tõlgendamisprobleemide puhul. Ometi on üle kõigi muude aspektide, teadusharude ja teisejärguliste abijõudude Piibli õige tõlgendamise jaoks esmatähtis Pühakirja tekst. Teisi vaatenurki tuleb hoolikalt hinnata Pühakirja kui terviku seisukohalt.

_Sola Scriptura_ põhimõtet kasutades kinnitame tõsiasja, et kui meie usu tõlgendamisel kerkib esile vastuolu, siis võib üksnes Pühakiri olla parem ja otsustada iga muu allika või kiriku traditsiooni üle. Me ei tohi minna kaugemale Piiblis kirjutatust ega sellega vastuollu. Õige kristlus ja veenev evangeeliumi kuulutamine olenevad vankumatust pühendumisest Pühakirja autoriteedile.

„Ainult Pühakiri on kõikide maapealsete kirjutiste ja õpetuste tõeline isand ja õpetaja.“ – Martin Luther, _Luther’s Works_, 32. kd: _Career of the Reformer II_, toim Jaroslav Jan Pelikan, Hilton C. Oswald ja Helmut T. Lehmann, 32 kd [Filadelfia: Fortress Press, 1999], lk 11, 12.

`Loe Ap 17:10–11. Kuidas annavad need salmid teada, et kõne all on Pühakirja esikohale seadmine?`
