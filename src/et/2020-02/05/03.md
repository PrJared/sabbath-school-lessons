---
title:  Pühakirja ühtsus
date:   27/04/2020
---

Piibel ise väidab, et „kogu Pühakiri on Jumala sisendatud“ (2Tm 3:16) ja et „ühtki prohvetiennustust Pühakirjas ei või omapäi seletada“ ning et „Pühast Vaimust kantuina on inimesed rääkinud, saades sõnumi Jumala käest“ (2Pt 1:20, 21). Lähtudes tõsiasjast, et Piibli põhiautoriks on Jumal, saame peamiste teemade suhtes eeldada Pühakirja erinevate osade vahelist ühtsust ja kooskõla.

`Loe Tt 1:9 ja 2Tm 1:13. Miks on Piibli ühtsus meie usu jaoks tähtis?`

Ainult oma sisemise ühtsuse põhjal, mis pärineb jumalikust inspiratsioonist, saab Pühakiri toimida iseenda tõlgendajana. Kui Pühakirja õpetustel ei oleks kõikehõlmavat ühtsust, ei saaks me mitte ühegi teema puhul välja tulla ühtse doktriiniga. Piibli kooskõlalisus annab kogudusele abivahendid tõe ja vale vahel vahetegemiseks ning väärusust lahti ütlemiseks. Ilma selleta ei oleks alust distsiplinaarmeetmeid kasutada ega Jumala tõest kõrvalekaldumist parandada. Pühakiri kaotaks oma veenva ja vabastava väe.

Jeesus ja Piibli kirjutanud inimesed aga võtsid Pühakirja kooskõlalisust tõsikindlusega, mis põhineb selle jumalikul päritolul. Näeme seda nende harjumusest tsiteerida paljusid Vana Testamendi raamatuid võrdväärse ja kooskõlalise kaaluga (Rm 3:10–18; siin tsiteerib Paulus Koguja raamatut [7:20], Psalme [14:2, 3; 5:10; 10:7] ja Jesaja raamatut [59:7, 8]).

Piibli kirjutajad mõistsid, et Pühakiri on lahutamatu, sidus tervik, mille põhiteemad arenevad edasi. Vana Testamendi ja Uue Testamendi vahel ei ole ebakõla. Uus Testament ei sisalda uut evangeeliumi ega uut religiooni. Vana Testament avaneb Uues Testamendis ning Uus Testament tugineb Vanale Testamendile. Ja nii on need kaks Testamenti vastastikku seotud ning valgustavad teineteist.

Pühakirja ühtsus tähendab sedagi, et kui uurime üht piibellikku teemat, tuleb arvestada kogu Pühakirja (_tota Scriptura_), mitte aga rajada oma õpetus vaid üksikutele väljaütlemistele.

`Mida peaksime tegema, kui jõuame piiblisalmi või mõttekäiguni, mis tundub olevat Piiblis mujal öelduga vastuolus? Kuidas asume probleemi lahendama?`
