---
title:  Misjonilugu
date:   17/04/2020
---

#### Koguduse ühine lõuna võidab südameid

_Loo on kirja pannud Andrew McChesney Adventmisjonist._

Hingamispäeviti kogunes Musta mere ääres, Venemaa tuntud kuurortlinnas Gelendžikis seitsmenda päeva adventistide kogudusse hulgaliselt puhkajaid.

Külalised Siberist, Uurali mäestikust ja Venemaa teistelt kaugetelt aladelt tuletasid pastor Andrei Propopjevile meelde midagi erilist, mida ta oli õppinud Filipiinidel edasijõudnute õppe rahvusvahelises instituudis. Kui külastajad tulid instituudi kirikusse, korraldasid Andrei ja teised õpilased neile teenistuse järel kordamööda hingamispäevase ühislõuna.

Andrei pani ette korraldada samasugune hingamispäevane ühislõuna Venemaal kirikut külastavatele inimestele. Ta pakkus, et hingamispäevakooli kuus klassi, millest igaühes oli kuus või seitse liiget, võiksid kordamööda toidu eest hoolitseda.

Pärast järgmise hingamispäeva jutlust võttis kakskümmend puhkajat rõõmsalt vastu koguduse kutse jääda koguduse söögisaali lõunale. Ühislõuna järel, kui külalised olid söönud ja rõõmsad, palus Andrei neil ennast tutvustada ja rääkida sellest, kuidas neist said adventistid.

Selle peale kõlanud isiklikud tunnistused olid mõjusad ja koguduseliikmetel oli tore neid kuulda. Andrei soovis, et veel rohkem inimesi kuuleks selliseid lugusid, ning ta hakkas kutsuma mitteadventistidest naabreid kirikusse jumalateenistusele ja sööma.

Ühel hingamispäeval jutustas üks adventistist puhkaja tähelepanuväärse loo oma vanaisast, kokast, kes keetis teise maailmasõja ajal läänerindele sõitvatele sõjameestele toitu. Kokast peeti lugu tema raske töö ja alkoholivaba eluviisi pärast, kuid ta oli adventist, kes keeldus hingamispäeval töötamast. Ülemused ei saanud talle hingamispäeva vabaks anda, aga nad ei tahtnud temast ka ilma jääda. Lõpuks kutsus komandör ta jutule.

„Mu sõber, ma lasen su reedel töölt lahti,“ ütles ta. „Ja pühapäeval palkan su uuesti.“

Selline korraldus toimis hästi. Kogu ülejäänud sõja-aja vallandati kokk reedel töölt ja võeti pühapäeval taas tööle.

Kui puhkaja lõpetas jutustuse oma vanaisast, võttis sõna üks mitteadventistist külastaja laua ääres.

„Tahan adventistiks saada,“ ütles naine.

Andrei rõõmuks võis ta selle naise juba mõne aja pärast ristida. Kahe aasta jooksul, mil ühislõunaid on peetud, on ristitud juba neli inimest, keda kõiki köitis isiklike tunnistuste kaudu esile tulev Jeesus. 43aastane Andrei ütleb, et ühislõunad koos isikliku tunnistusega on tema kogudusele olnud tohutuks õnnistuseks ja on aidanud hingamispäevakooli klassi liikmetel lähedasemaks saada, kui nad tegutsevad koos külaliste eest hoolitsemisel.

„Isiklikud tunnistused on väga tähtsad,“ ütles ta. „Need näitavad Jumalat, Tema halastust ja soovi olla meie Jumal.“