---
title:  Apostlid ja Piibel
date:   16/04/2020
---

Uue Testamendi kirjutajate vaatenurk Piiblile oli samasugune nagu Jeesusel. Õpetustes, moraalinormides ja prohvetikuulutuste täideminekus oli Vana Testament nende jaoks autoriteetne Jumala Sõna. Mitte kuskil, mida need mehed ütlesid või tegid, ei näe me neid Piibli ühegi osa autoriteetsust või ehtsust kahtluse alla seadmas.

**Mida õpetavad järgnevad piiblisalmid meile selle kohta, kuidas suhtusid apostlid Jumala Sõnasse?**

`Ap 4:24–26`

`Ap 13: 32–36`

`Rm 9:17`

`Gl 3:8`

Märkad, kui tihedalt seotakse neis piiblisalmides Pühakiri Jumala häälega. Ap 4. peatükis, vahetult enne Püha Vaimuga täitumist, tänasid jüngrid Jumalat Peetruse ja Johannese vabastamise eest. Nad tänasid valju häälega, kinnitades, et Jumal on Looja ja oma sulase Taaveti kaudu rääkija. See tähendab, et Taaveti sõnad on Jumala sõnad. Ap 13:32–36 aga tsiteerib Taavetit Paulus, kuid Taaveti sõnad omistab ta Jumalale, sest 32. salmis on sõnad: „… mida Jumal isadele tõotas“ (RSV).

Rm 9:17, kus võib eeldada, et jutt on Jumalast, kasutab Paulus sõna „Pühakiri“, öeldes: „Ütleb ju Pühakiri vaarao kohta“, mis tegelikult väljendab, et „ütleb ju Jumal vaarao kohta“. Gl 3:8 kasutatakse lause alusena sõna „Pühakiri“ sõna „Jumal“ asemel, näidates, kui tihedalt on Jumala Sõna seotud Jumala endaga.

Tegelikult toetuvad kõik Uue Testamendi kirjutajad Vanale Testamendile kui Jumala Sõnale. Uues Testamendis on sadu tsitaate Vanast Testamendist. Üks õpetlane on kokku lugenud 2 688 konkreetset viidet: 400 Jesaja raamatust, 370 Psalmidest, 220 Moosese teisest raamatust ja nii edasi. Kui siia nimekirja lisada veel vihjed, teemad ja läbivad juhtmõtted, kasvaks see arv kõvasti. Need raamatud on täis viiteid Vana Testamendi prohvetikuulutustele, mida alustatakse sageli väljendiga „kirjutatud on“ (Mt 2:5; Mk 1:2; 7:6; Lk 2:23; 3:4; Rm 3:4; 8:36; 9:33; 1Kr 1:19; Gl 4:27; 1Pt 1:16). Kõik see kinnitab, et Vana Testamendi aegne Pühakiri on aluspõhi, millel rajanevad Jeesuse ja apostlite õpetused.

`Mida peaksid sellised näited õpetama meile tõsiasja kohta, kui ohtlikud on arusaamad, mis vähendavad meie usaldust Pühakirja autoriteetsusesse?`
