---
title:  Jeesus ja seadus
date:   13/04/2020
---

`Loe Mt 5:17–20; Mt 22:29 ja Mt 23:2, 3. Mida Jeesus siinsetes kontekstides ütleb?`

Jeesus õpetas oma jüngreid kuuletuma Jumala Sõnale ja seadusele. Kordagi pole vihjet sellele, nagu kahelnuks Ta Pühakirja usaldusväärsuses või otstarbekuses. Vastupidi, Jeesus viitas Pühakirjale pidevalt kui jumaliku autoriteedi allikale. Ja saduseridele ütles Ta: „Te eksite, kuna ei tunne pühi kirju ega Jumala väge“ (Mt 22:29). Jeesus õpetas, et tõe mõistmiseks ei piisa Piibli ja selle õpetuste puhtmõistuslikust tundmisest – veelgi tähtsam on tunda Issandat, kes on tõde.

`Mida räägib Mt 22:37–40 meile Jeesuse vaatenurgast Moosese seadusele?`

Seadusetundjale vastates võtab Jeesus kokku kümme käsku, mis anti Moosesele umbes 1 500 aastat varem. Tuleb tunnistada tõsiasja, et Jeesus koondab tähelepanu Vana Testamendi seadusele ja tõstab selle kõrgeimale tasemele. Paljud kristlased on teinud ebaõige järelduse, et siin esitatakse uus käsk ja et Vana Testamendi seadus on kuidagi asendatud Uue Testamendi evangeeliumiga. Tõsiasi on aga, et Jeesuse õpetuse aluseks on Vana Testamendi seadus. Kristus vabastab seaduse kattest ja ilmutab seda veel täielikumalt, nii et „neis kahes käsus“ (kokkuvõte kümnest käsust, millest esimesed neli pööravad tähelepanu inimese ja Jumala vahelisele suhtele ning teised kuus inimestevahelistele suhetele) „on koos kogu Seadus ja Prohvetid“  (Mt 22:40). Kui Jeesus ütleb „Seadus ja Prohvetid“, tõstab Ta esile kogu Vana Testamendi, sest see on lühend osutamaks seadusele, prohvetitele ja kirjutistele ehk Vana Testamendi kõigile kolmele jaotusele.

„Ta [Kristus] viitas Pühakirjale kui vaieldamatule autoriteedile ning meie peaksime tegema sama. Piiblit tuleb esitada kõikväelise Jumala Sõnana, kõigi vaidluste lõpu ning kogu usu alusena.“ – Ellen G. White, _Kristuse tähendamissõnad_, lk 39, 40.

`Millised mõjuvõimule konkureerivad allikad (perekond, filosoofia, kultuur) võivad sinu jaoks paikneda Jumala Sõnale allumise vastasleeris?`
