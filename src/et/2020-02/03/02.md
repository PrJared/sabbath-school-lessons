---
title:  Kirjutatud on
date:   12/04/2020
---

Päästja tööperioodi algust tähistas see, kui Ristija Johannes Ta ristis. Seejärel suunas Vaim Jeesuse Juuda kõrbesse, kus – Tema inimlikkuse nõrgimal hetkel – kiusas Teda Saatan.

`Loe Mt 4:1–11. Kuidas kaitses Jeesus ennast Saatana kiusatuste eest kõrbes? Mida peaksime sellest kirjapanekust Piibli kohta õppima?`

Kui Jeesusele esitati söögiisu kiusatus, vastas Ta: „Kirjutatud on: Inimene ei ela üksnes leivast, vaid igast sõnast, mis lähtub Jumala suust“ (Mt 4:4). Jeesus osutab kirjasõnale ja selle lõplikule, jumalikule lähtekohale. Sel moel kinnitab Ta Pühakirja autoriteeti. Kui Jeesust kiusati maiste riikide ja au pakkumisega, vastas Ta: „Kirjutatud on: Kummarda Issandat, oma Jumalat ja teeni ainult teda!“ (Mt 4:10; Lk 4:8). Kristus tuletab meile meelde, et õige teenimine kinnitab pilgu Jumalale ja mitte kellelegi teisele, ning et allumine Jumala Sõnale on õige kummardamine. Viimaks vastas Jeesus enda näitamise ja liigse enesekindluse kiusatusele nii: „Samuti on kirjutatud: Sina ei tohi kiusata Issandat, oma Jumalat“ (Mt 4:7 ja Lk 4:12).

Kõigi kolme kiusatuse puhul vastas Jeesus sõnadega „kirjutatud on“. Jeesus võtab appi Jumala Sõna ja mitte midagi muud, et saada hakkama Saatana rünnakute ja pettustega. See peaks olema mõjus õppetund meile kõikidele: Piibel ja ainult Piibel on meie usu lõplik tase ja aluspõhi.

Jah, Jeesuse meetodiks ennast vaenlaste rünnakute eest kaitsta oli Piibel ja ainult Piibel. Jeesus on Jumal, kuid ennast Saatana eest kaitstes annab Ta end täiesti Jumala Sõna hoolde.

Kõne all ei ole arvamus; kõne all ei ole viimistletud esitus ega keerukas väide; kõne all ei ole isiklik vihakõne; kõne all on Pühakirja lihtsad, aga sügavad sõnad. Kristuse jaoks on Pühakiri suurim autoriteet ja tugevaim jõud. Nii algab Tema tööperiood kindlal alusel ja jätkub Piibli usaldusväärsusele toetumisega.

`Kuidas õppida Jumala Sõnast samamoodi sõltuma ja sellele alluma?`
