---
title:  Jeesus ja kogu Pühakiri
date:   14/04/2020
---

`Loe Lk 24:13–35, 44, 45. Kuidas kasutab Jeesus Pühakirja, õpetamaks jüngritele evangeeliumi sõnumit?`

Pärast Kristuse surma olid Tema järelkäijad segaduses ja kõhkvel. Kuidas sai midagi sellist juhtuda? Mis mõte kõigel oli? Selles Luuka evangeeliumi peatükis näeme, et Jeesus ilmub jüngritele kaks korda, esmalt kahele Emmause teed käivale mehele ja hiljem teistelegi. Kahel erineval korral selgitab Jeesus seda, kuidas kõiges toimunus täituvad Vana Testamendi prohvetikuulutused: „Ja hakates peale Moosesest ja Prohveteist, seletas Jeesus neile ära kõigist kirjadest, mis tema kohta käib“ (Lk 24:27).

Lk 24:44, 45 ütleb Ta veel kord: „Need on mu sõnad… , et kõik peab täide minema, mis Moosese Seaduses ja Prohvetites ja Psalmides minu kohta on kirjutatud.“ Siis Jeesus „avas nende mõistuse kirjadest aru saama“.

Pööra tähelepanu konkreetsele viitele Lk 24:27 – „kõigist kirjadest“. Sama rõhutab teine lõik väljendiga „Moosese Seaduses ja Prohvetites ja Psalmides“ (Lk 24:44). Siin näidatakse selgelt, kuidas lihakssaanud Sõna (Jh 1:1–3, 14), Jeesus, toetub Pühakirja autoriteedile, et selgitada, mismoodi oli neid sündmusi sadu aastaid tagasi ette kuulutatud. Jeesus annab jüngritele eeskuju, kuidas tuua esile Pühakirja terviklikkust. Kui jüngrid lähevad välja evangeeliumi sõnumit levitama, tuleb neilgi esitada kogu Pühakirja, et pakkuda üle kogu maailma usku pöörduvatele inimestele arusaamist ja väge.

Märkad ka seda, kuidas Jeesus ütleb Mt 28:18–20 oma tollastele jüngritele (ja meile praegu), et „minule on antud kõik meelevald taevas ja maa peal“. Kuid selle meelevalla juured jäävad Tema Isasse ja jumalikku kolmikusse, sest Ta annab jüngritele korralduse: „Minge siis, tehke jüngriteks kõik rahvad, ristides neid Isa ja Poja ja Püha Vaimu nimesse.“ Sellele järgneb põhiosa: „Ja õpetades neid pidama kõike, mida mina olen teil käskinud!“ Mida Jeesus õpetab ja käsib? Tema õpetused põhinevad kogu Pühakirjal. Sõnale annab prohvetliku autoriteedi tõsiasi, et Ta tuli; see, et Ta allus oma Isale, täidab Pühakirja prohvetikuulutused.

`Kui Jeesus võtab omaks kogu Pühakirja, miks peame siis meiegi nii tegema? Taas kord, kuidas õppida omaks võtma kogu Pühakirja autoriteeti, isegi kui tajume, et mitte kõik ei ole tingimata tänapäeva ellu kohaldatav? Räägi oma vastusest hingamispäeval klassis.`
