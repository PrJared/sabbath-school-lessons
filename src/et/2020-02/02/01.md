---
title:  Piibli päritolu ja olemus
date:   04/04/2020
---

### Selle nädala õppeaine
2Pt 1:19–21; 2Tm 3:16, 17; 5Ms 18:18; 2Ms 17:14; Jh 1:14; Hb 11:3,6.

> <p>Juhtsalm</p>
> „Ja seepärast me tänamegi alatasa Jumalat, et kui te meie käest saite kuulda Jumala sõna, siis te ei võtnud seda vastu mitte inimeste sõnana, vaid sellena, mida see tõepoolest on – Jumala sõnana, mis on tegev ka teis, kes te usute“ (1Ts 2:13).

Viis, kuidas näeme ja mõistame Pühakirja päritolu ja olemust, mõjutab vägagi seda, kui suur osakaal on Piiblil meie elus ja koguduses üldiselt. Piibli tõlgendamise meetodid kujundavad ja mõjutavad _märgatavalt_ meie arusaamist ilmutusest ja inspiratsioonist. Kui tahame Pühakirjast õigesti aru saada, peame kõigepealt lubama Piiblil endal kehtestada oma käsitlemise _põhiparameetrid. Me ei saa õppida matemaatikat_ kogemuspõhiste meetodite abil, mida kasutab bioloogia või sotsioloogia. Me ei saa õppida füüsikat samade vahenditega, mida kasutatakse ajaloo õppimiseks. Samamoodi ei saa Piibli vaimulikke tõdesid õigesti teada ega mõista ateistlike meetodite abil, mis asuvad Piiblit lahkama nii, nagu Jumalat ei olekski. Pühakirja tõlgendamiseks on vaja, et võtaksime tõsiselt Jumala Sõna jumalik-inimlikku mõõdet. Seega on Pühakirja-kohaseks tõlgendamiseks vaja, et asuksime Piiblit mõtestama usus, aga mitte metoodiliste kahtluste või kõhklustega.

Sel nädalal vaatleme mõningaid Piibli päritolu ja olemuse aluspõhimõtteid, mis peaksid mõjutama seda, kuidas me Piiblit tõlgendame ja sellest aru saame.

_Selle nädala õppetükki õppides valmistud hingamispäevaks, 11. aprilliks._
