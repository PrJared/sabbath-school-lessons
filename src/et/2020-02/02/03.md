---
title:  Inspiratsiooni kulg
date:   06/04/2020
---

Kuna Jumal kasutab keelt selleks, et oma tahet inimesele ilmutada, on jumalikku ilmutust võimalik kirja panna. Kuid, nagu juba näinud oleme, on Piibel selle tulemus, et Jumal ilmutab meile tõe Püha Vaimu tegevuse abil, kes annab edasi ja kaitseb oma sõnumit inimlike vahendite kaudu. Just see teeb tõepäraseks ja usutavaks ühtsuse, mis ilmneb Pühakirjas Moosese esimesest raamatust Ilmutusraamatuni (võrdle näiteks 1Ms 3:14, 15 Ilm 12:17ga).

`Loe 1Pt 1:21; 2Tm 3:16 ja 5Ms 18:18. Mida räägivad need piiblisalmid Pühakirja inspiratsioonist?`

Kogu Pühakiri on Jumalast inspireeritud ka siis, kui kõik osad pole üheväärselt lugema innustavad ega meie jaoks täna paratamatult kohaldatavad (näiteks inspireeritud lõigud, mis räägivad heebrea pühadest, ehkki meilt ei nõuta tänapäeval nende pidamist). Peame siiski õppima kogu Pühakirjast, ka neist osadest, mida pole väga kerge lugeda ega mõista või mida ei saa konkreetselt praegu meie jaoks rakendada.

Lisaks ei ole mitte kõike Piiblis leiduvat ilmutatud otseselt või üleloomulikult. Mõnikord kasutas Jumal piiblikirjutajaid, kes tegelesid hoolika uurimistööga või tarvitasid muid olemasolevaid dokumente (vaata Jos 10:13; Lk 1:1–3) selleks, et Jumala sõnumit edastada.

Isegi siis on kogu Pühakiri inspireeritud (2Tm 3:16). Just sel põhjusel väidab Paulus, et „mis iganes on kirjutatud“, see kirjutati meile õpetuseks, nii et „meil kannatlikkuse ja Pühakirja julgustuse kaudu oleks lootust“ (Rm 15:4).

„Piibel osutab Jumalale kui oma Autorile; ometi on selle kirja pannud paljud inimkäed. Piibli erinevate raamatute erinev stiil tunnistabki erinevate kirjutajate eriomastest joontest. Piiblis esitatud tõed on kõik „Jumala Vaimu poolt sisendatud“ (2Tm 3:16) ja samas ikkagi väljendatud inimsõnul.“ – Ellen G. White, Suur võitlus, lk 7.

`Tänapäeval on piibliõpetlasi, kes eitavad Piibli paljude osade jumalikku autorlust; minnakse lausa nii kaugele, et salatakse maha paljud olulised õpetused – loomine, Egiptusest väljarändamine, ülestõusmine. Miks on väga oluline seda ust mitte avada, isegi mitte natuke? Kas meie peame siis lõpuks Jumala Sõna arvustama?`
