---
title:  Piibli jumalik ilmutus
date:   05/04/2020
---

`Loe 2Pt 1:19–21. Kuidas väljendab Peetrus veendumust Piibli prohvetliku sõnumi algallika suhtes?`

Piibel ei ole selline, nagu iga teine raamat. Apostel Peetruse sõnade kohaselt tiivustas prohveteid Püha Vaim, nii et nende sõnumi sisu tuli Jumalalt. Nad ei leiutanud seda ise. Piibli prohvetlik sõnum on jumalikku algupära – ega ole „mingid targutavad müüdid“ (2Pt 1:16) – ning on seega tõetruu ja usaldusväärne. „Pühast Vaimust kantuina on inimesed rääkinud, saades sõnumi Jumala käest“ (2Pt 1:21). Jumal tegutses ilmutamise protsessis, mil Ta andis väljavalitud inimestele teada oma tahte.

Ei saa üle ega ümber tõsiasjast, et Pühakiri tekkis Jumala ja Tema väljavalitud inimeste vahetu suulise suhtlemise tulemusena. Just seepärast on Piiblil eriline jumalik autoriteet ning meil tuleb seda jumalikku alget Pühakirja tõlgendamise juures arvestada. Kuna meie püha Jumal on Piiblit moodustavate raamatute lõplik autor, nimetatakse neid raamatuid tabavalt „pühadeks kirjadeks“ (Rm 1:2; 2Tm 3:15).

Need anti ka praktilisel eesmärgil. Need on kasulikud „õpetamiseks, noomimiseks, parandamiseks, kasvatamiseks õiguses, et Jumala inimene oleks täiesti varustatud ja valmis igale heale teole“ (2Tm 3:16, 17).

Ühtlasi vajame Püha Vaimu abi, et rakendada ellu seda, mida Jumal oma Sõnas ilmutas. Apostel Peetruse sõnade kohaselt ei tule jumalikult ilmutatud Jumala Sõna tõlgendamisel kõne alla meie enda arvamused. Me vajame Jumala Sõna ja Püha Vaimu, et saada õigesti aru Sõna tähendusest.

Pühakiri ütleb ka nii: „Tõesti, Issand Jumal ei tee midagi, ilmutamata oma nõu oma sulaseile prohveteile“ (Am 3:7). Piiblis kasutatud sõna „ilmutus“ (selle erinevates vormides) väljendab mõtet, et miski, mis oli varem varjatud, on nüüd kattest vabastatud ning saab teatavaks ja avalikuks. Inimestena vajame sellist kattest vabastamist ehk ilmutamist, sest oleme patused olevused, oma patu pärast Jumalast irdunud ja sõltume Tema tahte tundmiseks Temast.

`Küllalt raske on Piiblile kuulekas olla isegi siis, kui usume selle jumalikku algupära. Mis juhtub aga juhul, kui umbusaldame jumalikku algupära või lausa kahtleme selles?`
