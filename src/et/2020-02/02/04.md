---
title:  Jumala kirjalik Sõna
date:   07/04/2020
---

`„Ja Issand ütles Moosesele: „Kirjuta enesele üles need sõnad, sest nende sõnade põhjal annan ma seaduse sinule ja Iisraelile!“ (2Ms 34:27). Miks oli Issanda soov, et Mooses need sõnad üles kirjutaks? Mooses võinuks neid rahvale ju ainult suusõnaliselt rääkida.`

Jumal, kes räägib ja kes lõi inimkeele, võimaldab valitud inimestel edastada jumalikke tõdesid ja Jumalast sisendatud mõtteid usaldusväärsel ja usaldustärataval kujul. Seega ei ole üllatav, et Jumal käskis juba esimestel piiblikirjutajatel panna Tema õpetused ja ilmutused kirja.

**Millise õppetunni annavad järgnevad piiblisalmid ilmutuse kirja panemise kohta?**

`2Ms 17:14; 24:4`

`Jos 24:26`

`Jr 30:2`

`Ilm 1:11, 19; 21:5; 22:18, 19`

Miks käskis Jumal, et Tema ilmutused ja sisendatud sõnumid tuleb kirja panna? Selge vastus on, et me neid nii kergesti ei unustaks. Piiblisse kirjutatud sõnad on püsiv teejuht, mis suunab meid Jumala ja Tema tahte juurde. Kirjalik ürik säilib tavaliselt paremini ja on kindlam kui suusõnaline sõnum, mida tuleb ikka ja jälle välja öelda. Kirjutatud sõna, mida saab üha paljundada, on ka räägitud sõnast palju rohkematele inimestele kättesaadav. Võime korraga rääkida vaid piiratud arvu inimestega, kuid kirjapandut saab lugeda arvutu hulk inimesi paljudes erinevates kohtades. Lisaks on see õnnistuseks paljudele hilisematele põlvkondadele. Ning kui inimene ise lugeda ei oska, saab keegi teine talle teksti ette lugeda.
