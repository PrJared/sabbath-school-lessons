---
title:  Kristuse ja Pühakirja kõrvutamine
date:   08/04/2020
---

`Loe Jh 1:14; Jh 2:22; Jh 8:31, 32 ja Jh 17:17. Milles näed sa lihasse tulnud Jumala Sõna – Jeesuse – ja Pühakirja – Jumala kirjasõna  – samalaadsust?`

Jumala Sõna, kes sa lihaks (st Jeesus Kristus), ja Jumala kirjasõna (st Pühakiri) on samalaadsed. Nii nagu Jeesus sündis küll naisest, aga eostus üleloomulikul teel Pühast Vaimust, nii on ka Pühakiri üleloomulikku päritolu, kuigi antud edasi inimeste kaasabil.

Jeesus Kristus sai inimeseks omal ajal ja kohas. Ta elas kindlal ajaperioodil ja kindlas kohas. Ometi ei teinud see tõsiasi tühjaks Tema jumalikkust ega muutnud Jeesust ajaloost sõltuvaks. Ta on üle kogu maailma kõigil aegadel elanud kõikide inimeste ainus Päästja (vaata Ap 4:12). Sarnaselt anti Jumala kirjasõna, Piibel, konkreetsel ajal konkreetses kultuuris. Ja samamoodi, nagu on ajatu Jeesus Kristus, ei piirdu ka Piibel teatud aja ega kohaga, vaid jääb kehtima kõikide inimeste jaoks üle kogu maailma.

Kui Jumal ennast avaldas, tuli Ta alla inimese tasemele. Jeesuse inimlikus olemuses olid silmaga näha kõik inimliku nõrkuse tundemärgid ja umbes 4 000-aastase allakäigu toime. Ometi oli Ta ilma patuta. Samalaadselt on Pühakirja keel inimlik, mitte mingi „täiuslik üliinimlik“ keel, mida ükski inimene ei räägi ega ole suuteline mõistma. Kuigi igal keelel on oma piirid, on inimsoo Looja, kes on ka inimkeele Looja, edastanud oma tahte inimestele täieliku usaldusväärsusega, ilma meid eksitamata.

Muidugi on igal võrdlusel piirid. Jeesus Kristus ja Pühakiri ei ole üks ja sama. Piibel ei ole Jumala lihassetulek. Jumal ei ole raamat. Jumal sai Jeesuses Kristuses inimeseks. Armastame Piiblit sellepärast, et kummardame Päästjat, kellest need leheküljed kuulutavad.

Piibel on ainulaadne ja lahutamatu jumalik-inimlik põiming. Ellen G. White nägi seda läbipõimumist selgesti, kui ta kirjutas: „Kuid Piibli tõed tervikuna, Jumala poolt antuna ja inimkeelel sõnastatuna, on jumalikkuse ja inimlikkuse sulam. Samasugune sulam oli Kristuse olemuses. Ta oli ühtaegu nii Jumala kui Inimese Poeg. Seega võib Piibli kohta öelda samuti nagu on öeldud Kristuse kohta: „Sõna sai lihaks ja elas meie keskel“ (Jh 1:14).“ – Ellen G. White, _Suur võitlus_, lk 8.

`Miks peab Pühakiri olema meie usu alus? Kus me ilma selleta oleksime?`
