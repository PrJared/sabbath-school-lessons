---
title:  Misjonilugu
date:   10/04/2020
---

#### Kolme filipiinlase ristimine Küprosel

_Loo on kirja pannud Andrew McChesney Adventmisjonist._

Yolanda Malla, filipiinlasest koduabiline Küprosel, nägi, et tema sõber Beatrise oli Facebookis viidanud seitsmenda päeva adventistide jutlusele.

Yolanda oli kohtunud Iisraelis töötava filipiinlasest koduabilise Beatrisega mõni aasta tagasi, kui nad mõlemad töötasid koduabilisena Taiwanil. Yolandale meenus, et Beatrise oli hiljuti Iisraelis ristitud.

„Miks sa seitsmenda päeva adventistiks hakkasid?“ küsis ta Beatriselt Facebookis.

„Siin tunnen ma ennast mugavalt,“ vastas Beatrise. „Vaata seda videot, mille ma sulle saatsin, ja sa saad aru.“

Yolanda avas video ja kuulas jutlust sellest, kuidas Jumal eraldas loomisel seitsmenda päeva, tuletas kümmet käsku andes oma rahvale meelde hingamispäeva pidamist ja kutsus kogu Uue Testamendi ajal inimesi üles hingamispäeva pidama. Ta nägi, et hingamispäev oli laupäev.

„Miks olen ma käinud nii paljudes kirikutes ega ole kunagi kuulnud pastorit hingamispäevast rääkimas?“ imestas Yolanda. „Miks mitte keegi teine hingamispäevast ei räägi?“

Ta helistas Beatrisele.

„See on mu mõistuse avanud!“ ütles ta. „Tahan hingamispäeva pidava koguduse üles otsida, aga kust ma Küprosel selle leian?“

Beatrise uuris natuke ja saatis Yolandale Küprosel oleva adventkoguduse esimehe Branislav Mirilovi telefoninumbri. Yolanda helistas ja sai juhised, kuidas leida tema linnas, Limassolis asuv kirik.

Yolanda hakkas osa võtma koguduse pühapäevasest piibliuurimisgrupist. Varsti kutsus ta kaasa oma nõo Michelini, kes töötas Küprosel samuti koduabilisena. Siis kutsus ta veel üht filipiinlasest koduabilist, Mariat. Kuid Maria kandis hoolt eaka naise eest, kes vajas ööpäevaringset hooldust, ning tema ei saanud luba majast lahkuda.

„Pole midagi,“ ütles Marica Mirilov, kes on abielus koguduse esimehega ja töötab piiblitöölisena. „Võime Piiblit uurida Facebook Messengeris.“

Mõne aja pärast ristiti Yolanda, Michelin ja Maria.

Sõprade Jeesuse juurde juhtimine on Jeesuse tundmise loomulik tulemus, ütles 42aastane Yolanda Malla, üksikema, kes töötab ikka veel Küprosel, et pidada ülal oma seitsme- ja kaheksa-aastast poega Filipiinidel.

„Kuigi tulen purunenud kodust, olen ma tugev, sest sain aru, et mul on lootus,“ ütles ta.

_Osa selle veerandaasta kolmeteistkümnenda hingamispäeva annetusest aitab rajada uue kogudusehoone ja kogukonnakeskuse Nikosiasse Küprosel._
