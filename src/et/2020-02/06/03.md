---
title:  Tõlkimine ja tõlgendamine
date:   04/05/2020
---

Piibel kirjutati väga muistsetes keeltes: Vana Testament kirjutati peamiselt heebrea keeles, vähesed lõigud sellest aramea keeles. Uus Testament aga kirjutati koinee kreeka keeles (koinee oli hellenismi ajal üldisemalt levinud kreeka ühiskeel). Valdav osa maailma elanikkonnast ei räägi tänapäeval neid muistseid keeli ega loe neis kirjutatud tekste. Seega on tulnud Piibel tõlkida mitmesugustesse kaasaegsetesse keeltesse.

Kuid nagu iga hea tõlk teab, nii toimub iga tõlke juures alati mingisugune tõlgendamine. Sõnal, mis on ühes keeles, ei pruugi olla täpset vastet teises keeles. Hoolikat tõlkimise ja teksti tõlgendamise kunsti ning oskust nimetatakse „hermeneutikaks“.

`Loe 1Kr 12:10; 1Kr 14:26; Jh 1:41; 9:7; Ap 9:36 ja Lk 24:27. Kõigist eeltoodud lõikudest aimub tõlgendamist ja tõlkimist. Lk 24:27 tuli Jeesuselgi selgitada jüngritele Pühakirja tähendust. Mida ütleb see meile tõlgendamise tähtsuse kohta?`

Kreekakeelne sõna _hermeneuo,_ millest tuleneb sõna _hermeneutika_ (piiblitõlgendus), pärineb kreeka jumala Hermese nimest. Hermest peeti jumalate käskjalaks ja sõnumitoojaks ning seega muuhulgas vastutajaks jumalike sõnumite tõlkimise eest inimestele.

Hermeneutika puhul on meie jaoks otsustav küsimus selles, et kui me originaali keeli ei loe, siis pääseme tekstile ligi ainult tõlke kaudu. Õnneks teevad paljud tõlked head tööd olulise tähenduse vahendamisel. Meil ei ole vaja tunda originaalkeelt selleks, et mõista Pühakirjas ilmutatud olulisi tõdesid, kuigi selline keeleoskus oleks kasulik. Ometi on ka hea tõlke korral teksti õige tõlgendamine tähtis, nagu näeme Lk 24:27. Siit tuleb hermeneutika põhieesmärk: anda edasi piiblisalmide täpne tähendus ja aidata meil mõista, kuidas tekstis olevat õpetust õigesti oma ellu rakendada. Nagu äsjamainitud salmid Luuka evangeeliumist näitavad, tegigi Jeesus oma järelkäijate puhul just seda. Kujuta ette, kuidas oleks, kui Jeesus sulle ise piiblisalme tõlgendaks!

`Paljudel inimestel on võimalus kasutada erinevaid tõlkeid, aga paljudel ei ole. Ükskõik, millise tõlke abil sa töötama pead, miks on oluline uurida Sõna palvemeelselt ja püüda olla kuulekas selle õpetustele?`
