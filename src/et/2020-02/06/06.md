---
title:  Miks on tõlgendamine tähtis
date:   07/05/2020
---

`Loe Ne 8:1–3, 8. Miks on selge arusaamine Pühakirjast meie jaoks nii tähtis, mitte ainult üksikisikutena, vaid kogudusena?`

Kõige tähtsamaks küsimuseks Pühakirjas on päästmise küsimus ja see, kuidas meid päästetakse. Millel muul on pikas perspektiivis veel tähtsust? Mis kasu on sellest, nagu Jeesus ise ütles, kui me saame kõik selle, mida maailm pakub, ja kaotame oma hinge (Mt 16:26)?

Teadmine, mida Piibel pääste kohta õpetab, oleneb aga väga palju tõlgendamisest. Kui läheneme Piiblile ja tõlgendame seda vääralt, siis jõuame ilmselt valede järeldusteni mitte üksnes päästest arusaamises, vaid ka kõiges muus, mida Piibel õpetab. Tegelikult hiilis juba apostlite ajal kogudusse teoloogiline väärarvamus, millele oli kahtlemata toeks Pühakirja vale tõlgendamine.

`Loe 2Pt 3:15, 16. Mida räägib see meile Pühakirja õigesti lugemise tähtsusest?`

On tõsi, et Piibli rahvana tahame elada Piibli ja üksnes Piibli järgi. Me ei taha, et meil oleks muid mõõduandvaid allikaid, nagu traditsioon, usutunnistused või koguduse õpetuslik autoriteet, mis meie jaoks Piiblit tõlgendaks. Sellepärast on Piibli õige hermeneutika teema väga tähtis, kuna ainult Piibel ütleb meile, mida tuleb uskuda ja kuidas elada.

Pühakirja tõlgendamise teema on väga tähtis koguduse teoloogilise ja misjonialase tervise jaoks. Piiblit õigesti tõlgendamata ei saa olla ühtset doktriini ja õpetust ning seega ühtsust koguduses ja meie missioonis. Halb ja väändunud teoloogia viib paratamatult puuduliku ja moondunud misjonitööni. Lõpuks, kui meil on maailmale edastada sõnum, kuid tähenduse suhtes valitseb segadus, kuidas saaksime siis esitada sõnumit mõjusalt neile, kellel on vaja seda kuulda?

`Loe Ilm 14:6–12 kolme ingli kuulutust. Millised teoloogilised teemad siin esile tulevad ja miks on neist õigesti aru saamine meie missiooni jaoks vägagi tähtis?`
