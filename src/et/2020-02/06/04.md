---
title:  Piibel ja kultuur 
date:   05/05/2020
---

`Loe Ap 17:16–32. Ap 17. peatükis püüdis Paulus edasi anda evangeeliumi sõnumit uues kontekstis: kreeka kultuuri filosoofias. Kuidas mõjutavad eri kultuuritaustad meie hinnangut mitmesuguste mõistete tähtsusele?`

Lähis-Ida kultuurikeskkonna tundmine aitab kaasa nii mõnestki Piibli lõigust aru saamisele. „Näiteks omistati heebrea kultuuris üksikisikule vastutus tegude eest, mida ta ei teinud, kuid lubas juhtuda. Seega panevad Pühakirja inspireeritud kirjutajad üldiselt Jumala aktiivse tegevuse arvele sündmused, mille kohta läänelikus mõtlemises saab öelda, et Ta lubas neil juhtuda ehk ei hoidnud neid ära – näiteks vaarao südame paadumus.“ – „Methods of Bible Study“, lõik 4.p.

Kultuur tõstatab ühtlasi mõne olulise hermeneutilise küsimuse. Kas Piibel on kultuuriliselt määratletud ja vastab seega ainult sellele kultuurile, millesse ta sobib? Või kas konkreetses kultuuriruumis antud jumalik sõnum ületab vastava kultuuri ja kõnetab kõiki inimesi? Mis juhtub, kui kellegi enda kultuuriline kogemus saab meie Pühakirja tõlgendamise aluseks ja määravaks teguriks?

Ap 17:26 esitab Paulus huvitava vaatenurga tegelikkusele, mis jääb sageli tähelepanuta siis, kui inimene seda salmi loeb. Ta märgib, et Jumal tegi meid kõiki ühest verest. Kuigi inimesed erinevad üksteisest kultuuriliselt väga palju, on meil piibellikult rääkides üks ühine side, hoolimata kultuurierinevustest, kuna Jumal on kogu inimkonna Looja. Meie patusus ja päästevajadus ei piirdu ühe kultuuriga. Me kõik vajame päästet, mida pakub Jeesuse Kristuse surm ja ülestõusmine.

Kuigi Jumal kõnetas konkreetseid põlvkondi, nägi Ta ette, et tulevased põlvkonnad, kes Jumala Sõna loevad, mõistavad, kuidas need tõed ületavad kohalikud ja kitsendatud olukorrad, mille jooksul piiblitekstid kirjutati.

Paralleeli tõmmates mõtle algebrale, mis leiutati esimesena 9. sajandil pKr Bagdadis. Kas see tähendab, et vastava matemaatikaharu tõed ja põhimõtted piirduvad ainult tolle aja ja kohaga? Muidugi mitte.

Sama põhimõte rakendub Jumala Sõna tõdedele. Kuigi Piibel kirjutati kaua aega tagasi kultuurikeskonnas, mis erines meie tänase päeva omast vägagi, on sellesse kätketud tõed meie jaoks nüüd sama kohased, nagu need olid algsete adressaatide jaoks.
