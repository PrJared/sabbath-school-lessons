---
title:  Oletused
date:   03/05/2020
---

`Loe Lk 24:36–45. Mis hoidis jüngreid, kes olid Pühakirjaga väga tuttavad, nägemast Jumala Sõna õiget tähendust, kuigi ettekuulutatud sündmused rullusid lahti nende endi silme all?`

Mitte keegi ei tule Pühakirja teksti juurde „valge lehena“, tühja peaga. Iga lugeja, iga Pühakirja õppija avab Piibli teatud tausta ja isikliku kogemusega, mis mõjutab paratamatult tõlgendamise protsessi. Jüngritelgi olid oma erilised arusaamised selle kohta, kes Messias oli ja mida Ta pidi eeldatavasti tegema hakkama. Need arusaamad põhinesid jüngrite ajastu ootustel. Sellised kindlad veendumused takistasid piibelliku teksti selgelt mõistmist ning see aitab selgitada, miks mõistsid jüngrid päris sageli vääriti Jeesust ning Tema elu, surma ja ülestõusmisega seotud sündmusi.

Meil kõigil on palju uskumusi selle maailma kohta, ülima reaalsuse kohta, Jumala kohta jne, mida oletame või heaks kiidame – ka tahtmatult või teadvustamata – siis, kui Piiblit tõlgendame. Mitte keegi ei tule piibelliku teksti juurde tühja meelega. Näiteks, kui kellegi maailmavaade välistab kategooriliselt igasuguse üleloomuliku jumaliku sekkumise, siis ei loe see inimene Pühakirja kui õiget ja usaldatavat aruannet Jumala tegevuse kohta ajaloos ega saa sellest niimoodi aru, vaid tõlgendab Piiblit üpris teistmoodi inimesest, kes nõustub üleloomuliku reaalsusega.

Piibli tõlgendajad ei saa ühe nipsuga minema saata oma minevikku, oma kogemusi, olemasolevaid mõtteid ning juba moodustunud mõisteid ja arvamusi. Pole võimalik saavutada täielikku neutraalsust või absoluutset objektiivsust. Piibli uurimine ja teoloogiline mõtisklus toimub alati maailma ja Jumala olemusest eelnevalt moodustunud seisukoha taustal.

Hea sõnum on selles, et Püha Vaim saab avada ja korrigeerida meie piiratud vaatenurki ja eelarvamusi, kui loeme Pühakirja sõnu avatud meele ja ausa südamega. Piibel kinnitab korduvalt, et vägagi erineva tagamaaga inimesed suutsid mõista Jumala Sõna ning et Püha Vaim juhib meid „kogu tõesse“ (Jh 16:13).

`Millised on mõningad sinu enda eelarvamused Jumala Sõna suhtes? Kuidas saad need kõik allutada Jumala Sõnale nii, et Sõna paneks su mõttekäigud suuremasse kooskõlla reaalsusega, mida Piibel õpetab?`
