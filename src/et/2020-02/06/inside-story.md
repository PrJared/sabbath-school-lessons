---
title:  Misjonilugu
date:   08/05/2020
---

#### Poolakas kaotas neli poega

_Loo on kirja pannud Andrew McChesney Adventmisjonist._

Jumal õnnistas Wiesława Winiarskat (Lodzis, Poolas) nelja pojaga.

Siis sai Wiesława poeg Grzegorz 26aastasena veidras õnnetuses surma. Ta oli läinud jooksma ja raudtee rööbaste lähedal sörkides tõmbas kiirrongi tekitatud tuul ta rööbastele.

Jacek sooritas 28aastasena enesetapu. Tal oli elus raskusi ja ta poos enda üles.

Sławek oli 39aastane, kui ta sai tänaval röövimise käigus kõvasti peksa. Ta suri haiglas.

Wiesława viimasel pojal Jarosławil diagnoositi ajukasvaja siis, kui ta oli 16aastane. Pärast mitut operatsiooni suri ta 33aastasena.

Wiesławal ei ole enam poegi, kelle poole vanas eas abi saamiseks pöörduda. 68aastase naise terviseprobleemid kasvavad üha. Ta põeb suhkruhaigust ja tal on olnud kaks rabandust. Tal on tõsised seljahädad ja ta käib kepiga. Ta on kaotanud suure osa nägemisest ja arvab, et jääb pimedaks.

„Minu elu ei ole olnud roosiaed,“ ütles Wiesława. „Ometi võin ma öelda, et olen õnnelik. Tegelikult ei ole ma olnud iial õnnelikum kui praegu.“

Mõni aasta tagasi koputas noor meditsiinitudeng Tomasz Karauda naise maja uksele, et pakkuda tasuta üht eksemplari ajakirjast Ajamärgid. Pärast seda külastas Tomasz teda sageli ja oli julgustajaks. Ta aitas Wiesławal sõita põetuskoju surevat poega Jarosławi vaatama ja lohutas teda päeval, mil poeg suri.

„Tomek oli minu elus esimene inimene, kes mind aitas,“ ütles Wiesława. „Ta näitas mulle Jumalat.“ Pärast viimase poja kaotust andis naine oma südame Jeesusele.

„Tunnen ennast Iiobina,“ ütles ta. „Olen saanud nii palju ja olen ka kaotanud nii palju. Kuid Jumal on andnud mulle teise elu, just nagu Iiobilegi.“

Wiesława armastab Ps 23:4, mis ütleb: „Ka kui ma kõnniksin pimedas orus, ei karda ma kurja, sest sina oled minuga; su karjasekepp ja su sau, need trööstivad mind.“

Wiesławale (pildil) meeldib adventkogudustes oma elulugu rääkida. Noored inimesed pühivad tavaliselt siis pisaraid. Ta ütleb neile, et ei taha iial näha kedagi kannatamas selliseid katsumusi nagu tema.

„Jumala armastus hoiab mind elus,“ ütles ta. „Minu uus elu algas ristimisega. Ma ei tea, mis minust ilma Jumalata oleks saanud.“

_Täname teid 2017. aasta kolmeteistkümnenda hingamispäeva annetuse eest, mis aitas rajada Lootuse Kanali televisioonistuudio Poolasse; see edastab Poola keelt kõnelevatele inimestele evangeelseid saateid._
