---
title:  Miks on tõlgendamist vaja?
date:   02/05/2020
---

### Selle nädala õppeaine
Lk 24:36–45, 1Kr 12:10; 1Kr 14:26; Ap 17:16–32; Jh 12:42, 43.

> <p>Juhtsalm</p>
> „Aga ilma usuta on võimatu olla meelepärane, sest kes tuleb Jumala juurde, peab uskuma, et tema on olemas ja et ta annab palga neile, kes teda otsivad“ (Hb 11:6).

Piibli lugemine tähendab ühtlasi Piibli tõlgendamist. Aga kuidas me seda teeme? Milliseid põhimõtteid kasutame? Mida hakkame näiteks peale erinevate kirjanduslike vormidega, mida Piiblist leiame? Näiteks, kas lõik, mida loeme, on tähendamissõna, prohvetlik-sümboolne unenägu või ajalooline jutustus? Sellise tähtsa küsimuse üle otsustamine Pühakirja kontekstis tähendabki juba tõlgendamist.

Aeg-ajalt kasutab mõni inimene Piiblit nagu jumalikku oraaklit: ta avab Piibli juhuslikult, et leida piiblisalm, millest loodab saada juhatust. Kuid Piibli lõikude juhuslik ühtepõimimine võib viia väga veidrate ja väärate järeldusteni.

Näiteks, kui üks abielumees läks oma naise juurest teise naise juurde, sai hüljatud naine suurt julgustust järgnevast piiblisalmist: „Ja ma tõstan vihavaenu sinu ja naise vahele“ (1Ms 3:15). Ta oli – sellele salmile tuginedes – veendunud, et tema abikaasa afäär ei kesta kaua!

Iga ilma kontekstita salm muutub ruttu kellegi tegevuskava ja ideede ettekäändeks. Seega on meil suur vajadus Piibli lugemise kõrval ka seda õigesti tõlgendada.

_Selle nädala õppetükki õppides valmistud hingamispäevaks, 9. maiks._
