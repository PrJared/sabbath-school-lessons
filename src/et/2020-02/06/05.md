---
title:  Meie patune ja langenud loomus 
date:   06/05/2020
---

`Loe Jh 9:39–41 ja Jh 12:42, 43. Mis takistas inimesi neis kirjakohtades vastu võtmast Piibli sõnumi tõde? Millise hoiatussõnumi ja manitsuse ettevaatusele saame neist juhtumitest enda jaoks?`

On kerge vaadata halvakspanuga usujuhtidele, kes nii jõulistele tõenditele vaatamata hülgasid Jeesuse. Ometi peame ise olema ettevaatlikud, et meie ei soodustaks samasugust suhtumist Tema Sõnasse.

Pole kahtlustki, et patt on radikaalselt muutnud, käristanud ja purustanud meie suhet Jumalaga. Patt mõjutab kogu inimelu. Samuti mõjutab see meie suutlikkust Pühakirja tõlgendada. Asi pole ainult selles, et meie inimlikud mõtteprotsessid on kerged minema patuste eesmärkide teenistusse, vaid meie meeli ja mõtteid on rikkunud patt ning seega on need suletud Jumala tõele. Saame oma mõtlemises tuvastada rikutusele iseloomulikke jooni: uhkust, enesepettust, kahtlust, võõrandumist ja sõnakuulmatust.

Uhke inimene tõstab enese kõrgemale Jumalast ja Tema Sõnast. Seepärast juhib uhkus tõlgendajat tõstma inimlikku mõistust lõpliku tõe üle otsustaja kohale. Selline suhtumine vähendab Pühakirja jumalikku autoriteeti.

Osa inimesi kaldub kuulama ainult nende jaoks köitvaid mõttekäike, olgugi need vastuolus Jumala ilmutatud tahtega. Jumal on meid hoiatanud enesepetmise ohu eest (Ilm 3:17). Patt hellitab ka kahtlust, mille puhul kõhkleme ja kaldume Jumala Sõna umbusaldama. Kui alustame kahtlusega, siis ei jõua me piibelliku teksti tõlgendamisel iialgi kindlasse kohta. Kahtlev inimene paneb ennast ju ruttu kohale, kus tema otsustab, mis on Piiblis vastuvõetav ja mis mitte, ning see on väga ohtlik jalgealune.

Selle asemel peaksime asuma Piiblit lugema usu ja alistumisega, mitte kriitilise hoiakuga ning kahtlusega. Uhkus, enesepettus ja kahtlus viivad Jumalast ja Piiblist kaugenemiseni, mis omakorda juhib sõnakuulmatusse, see tähendab tahtmatusse järgida Jumala ilmutatud tahet.

`Oled sa millalgi leidnud ennast võitlemas veendumuse vastu, mille Piiblit lugedes said – lugemine osutas sulle küll selgesti, mida teha tuleb, aga sina tahtsid toimida teisiti? Mis juhtus ja mida sa oma kogemusest õppisid?`
