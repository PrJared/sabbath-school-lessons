---
title:  Taavet, Saalomon ja kuningavõim
date:   31/05/2020
---

Taaveti ja Saalomoni kuningriik esindab Iisraeli ajaloo kuldset aega. Kuid mis siis, kui Taavetit ja Saalomoni polnudki olemas, nagu osa inimesi on väitnud? Mis siis, kui nende kuningriik oli Piiblis kirjeldatust väiksem, nagu osa inimesi on samuti väitnud? Ilma Taavetita ei oleks selle riigi pealinna Jeruusalemma (2Sm 5:6–10). Ilma Taavetita poleks tema poeg Saalomon templit ehitanud (1Kn 8:17–20). Lõpuks ei oleks ilma Taavetita tema soost Messiat, sest tõotatud Messias pidi tulema Taaveti suguvõsaliinist (Jr 23:5, 6: Ilm 22:16). Iisraellaste ajalugu oleks sel juhul vaja täiesti ümber kirjutada. Ometi annab just nimelt see ajalugu, mida Pühakirjast lugeda võime, Iisraelile ja kogudusele nende ainulaadse rolli ja ülesande.

`Loe 1Sm 17. ptk. Kuidas annab Jumal Iisraelile otsustava võidu? Keda selle võidu tarvis kasutatakse? Kus see võit saavutatakse?`

Pööra tähelepanu lahinguks rivistunud sõjavägede geograafiliselt täpsele asukoha kirjeldusele 1Sm 17:1–3. Khirbet Qeiyafa asub küngastel täpselt selles piirkonnas, mida vastav peatükk Iisraeli laagrikohana kirjeldab. Hiljutised väljakaevamised selles piirkonnas tõid päevavalgele tugevalt kindlustatud garnisonilinna ajast, mil Saul ja Taavet ülalt orgu vaatasid. Välja kaevati kaks samast ajast pärinevat väravat. Kuna muistses Iisraelis oli linnadel valdavalt ainult üks värav, võib niisugune tunnusjoon aidata selle koha all ära tunda Saaraimi (1Sm 17:52), mis tähendab heebrea keeles „kaks väravat“.

Kui see on nii, siis oleme esimest korda avastanud selle muistse Piiblis mainitud linna. 2008. ja 2013. aastal leiti kaks raidkirja, mis osutuvad paljude meelest seni avastatud heebrea kirjutistest vanimaiks. Neist raidkirjadest teisel mainitakse nime Esbaal – tegemist on sama nimega, mida kandis üks Sauli poeg (1Aj 9:39).

Aastal 1993 ilmus Tel Dani linna põhjaosas väljakaevamisi tehes päevavalgele monumentaalne raidkiri, mille oli kirjutanud Damaskuse kuningas Hasael, kes talletas oma võidu „Iisraeli kuninga“ üle ja „Taaveti koja“ kuninga üle. Just sel viisil kirjeldatakse Piiblis Taaveti dünastiat; väga võimas arheoloogiline leid annab lisakinnituse, et Taavet oli ajaloos olemas, just nii, nagu Piibel ütleb.

`Mõtle, mida veel tähendaks meie usu jaoks see, kui kuningas Taavetit poleks päriselt olemas olnud, nagu osa inimesi väidab?`
