---
title:  Taaniel, Nebukadnetsar ja Baabülon
date:   02/06/2020
---

Juulis 2007. aastal töötas keegi Viini ülikooli õpetlane Briti Muuseumis ühe projekti kallal, kui ta leidis Babüloonia kuninga Nebukadnetsari aegse kivitahvli. Tahvlilt leidis ta nime „Nebusarsekim“, see on Jr 39:3 märgitud Paabeli ametniku nimi. Nebusarsekim on üks paljudest isikutest, nii kuningatest kui ka ametnikest, kes (tänu arheoloogiale) on Taanieli ja Nebukadnetsari ajast taasavastatud .

`Loe Tn 1. ptk ja Tn 5. ptk. Mismoodi olid Taanieli esmased otsused seotud Jumala tegevusega kasutada teda oma sulase ja prohvetina, et mõjutada aja jooksul miljoneid inimesi?`

„Taaniel otsustas oma südames“ (Tn 1:8) jääda Jumalale ustavaks nii söömis- kui ka palveharjumustes. Need varakult vormitud head harjumused said käitumismustriks, mis andsid talle jõudu tema pikas elus. Tulemuseks oli selge mõttevõime, tarkus ja taevastest sõnumitest arusaamine. Seda tunnistasid Nebukadnetsar ja Belsassar ning ta edutati kuningriigi kõrgeimatesse ametitesse. Kuid tähtsaim on see, et tulemuseks oli kuningas Nebukadnetsari uskutulek (Tn 4:34–37).

Nebukadnetsar oli Nabopolassari poeg. Koos ehitasid nad üles suurejoonelise linna, antiikmaailmas ületamatu (Tn 4:27). Baabüloni linn oli tohutu suur; selles oli rohkem kui 300 templit, oivaline loss ning seda ümbritses kaks linnamüüri, üks 12, teine 22 jala paksune. Sellesse müüri oli pikitud kaheksa peaväravat, millest igaühele oli antud Babüloonia ühe peajumala nimi. Kuulsaim neist on Ištari värav, mille kaevasid välja sakslased ja mis on rekonstrueerituna Pergamoni muuseumis Berliinis.

Tn 7:4 kujutatakse Babülooniat kotka tiibadega lõvina. Ištari väravani viivat pidulikku protsessiooniteed ääristavad 120 lõvikuju. Väljakaevamiste käigus leiti ka hiiglaslik kuju – mees pussitamas lõvi – , mis seisab tänaseni linnast väljaspool. Need kõik tunnistavad, et lõvi on kohane sümbol õitsenguaja Babüloonia jaoks. Piibellik ajalugu ja selle prohvetlik sõnum leiab kinnitust.

`Tn 1:8 ütleb, et Taaniel „otsustas oma südames“. Mida see tähendab? Mida tuleb sinul „oma südames otsustada“ teha või mitte teha?`
