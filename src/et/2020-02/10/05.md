---
title:  Ajalooline Jeesus
date:   03/06/2020
---

`Loe Mt 26:57–67; Jh 11:45–53 ja Jh 18:29–31. Kes oli Kaifas ja mis osa oli tal Kristuse surmas? Kes oli Pontius Pilaatus ja kuidas oli tema otsus suurkohtu eesmärgi täideviimisel tähtsaim?`

Kaifas oli ülempreester ning Jeesuse surma taotleva vandenõu algataja. Roomlaste heaks tegutsenud juudi ajaloolane Josefus talletab tema olemasolu. „Peale selle võttis ta ülempreestri seisusest ära ka Joosepi, keda nimetati ka Kaifaseks, ning määras tema järglaseks endise ülempreestri Joonatani, Ananuse poja.“ _Josephus Complete Works_ (Grand Rapids, MI: Kregel Publications, 1969), 18. raamat, 4. peatükk, lk 381.

Aastal 1990 leiti Jeruusalemma lõunaosast perekonnahaud, milles oli kaksteist luukambrit või luukasti. Hauast leitud müntide ja keraamika järgi pärineb see umbes esimese sajandi keskpaigast pKr. Ehituim luukamber, milles oli mitu komplekti luid, kannab nime „Joosep, Kaifase poeg“. Paljud õpetlased usuvad, et see peab olema Jeesuse surmaga otseselt seotud ülempreester Kaifase haud ja luukast.

Aastal 1961 leiti Kaisarea Maritima teatrist kivi, millel oli raidkirjas imperaator Tiberiuse alluvuses oleva Judea maavanema Pontius Pilaatuse nimi.

Seega kinnitab ajalugu mõlemal juhul, et tegemist on Kristuse surma juures olnud peamiste tegelastega.

Kahe esimese sajandi ilmalikud ajaloolased räägivad samuti Naatsareti Jeesusest. Rooma ajaloolane Tacitus kirjutab Kristusest, tema hukkamisest Pontius Pilaatuse poolt Tiberiuse valitsemisajal ning esimestest kristlastest Roomas. Rooma maavalitseja Plinius noorem kirjutab aastail 112–113 pKr imperaator Traianusele küsimuse asjus, kuidas ta peaks kristlasi kohtlema. Ta kirjeldab, et nad kogunevad teatud päeval enne päevavalgust ja laulavad koosolekul vaimulikke laule ainujumalale.

Sellised arheoloogilised leiud ja ajaloolised allikad annavad veelkordse piiblivälise toe Jeesuse olemasolule, keda kummardati Jumalana ka 50 aastat pärast Tema surma. Evangeeliumid on Jeesusest kõnelevad esmased allikad ning meil tuleks neid hoolikalt uurida, et õppida järjest rohkem tundma Jeesust ja Tema elu.

`Arheoloogilised leiud, mis meie usku kinnitavad, on alati toredad, aga miks tuleb õppida, et me ei teeks oma usku neist sõltuvaks, kuigi need võivad mõnikord vägagi abiks olla?`
