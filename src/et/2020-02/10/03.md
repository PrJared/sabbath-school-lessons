---
title:  Jesaja, Hiskija ja Sanherib
date:   01/06/2020
---

`Loe Js 36:1–3 ja Js 37:14–38. Kuidas päästis Jumal neis salmides oma rahva Assüüria ulatusliku sõjakäigu korral?`

Aastal 701 eKr asub Sanherib sõjakäigule Juuda vastu. Selle loo jäädvustab Pühakiri. Sanherib talletas seda ka ise mitmel moel. Oma ajaloolistes aastaraamatutes, mis leiti pealinnast Niinevest, uhkustab ta, et „ma piirasin ümber ja vallutasin nelikümmend kuus tema [Hiskija] tugevalt kindlustatud linna ja arvukalt väiksemaid külasid nende naabruses“. Sanheribi lossis Niineves tähistab ta oma võitu Juuda linna Laakise üle sellega, et katab lossi keskmise ruumi seinad reljeefidega, millel kujutatakse linna piiramist ja lahingut linna pärast.

Hiljutised väljakaevamised Laakises on paljastanud linna rusud pärast seda, kui Sanherib oli selle maha põletanud. Kuid Jeruusalemm jääb imekombel alles. Sanherib suudab kiidelda ainult sellega, et „ma sulgesin Juuda Hiskija tema linna nagu linnu oma puuri.“ Ei ole Jeruusalemma hävitamise kirjeldust ega ka teadaannet vangide kohta.

On tõsi, et Jeruusalemma piirati, kuid Piibel annab teada, et piiramine kestis ainult ühe päeva, siis päästis Issanda ingel Jeruusalemma. Jesaja oli ju ette kuulutanud: „Sellesse linna ta ei tule ja ta ei ammu siia nooli; ta ei tule selle ette kilbiga ega kuhja selle vastu piiramisvalli. Sedasama teed, mida mööda ta tuli, läheb ta tagasi ja sellesse linna ta ei tule, ütleb Issand. Sest ma kaitsen seda linna, et seda päästa iseenese pärast ja oma sulase Taaveti pärast“ (Js 37:33–35).

Huvitav on, et Assüüria pealinna lossiseintel on silmatorkavalt kujutatud ainult Laakist. Jeruusalemma seintel ei leidu. Sanherib võib uhkustada ainult Laakise võitmisega. Jumala rahva päästmine näitab ilmekalt vahekordade klaarimist taeva Jumala ja assüürlaste jumalate vahel. Jumal näeb Assüüria kallaletungi. Tema kuuleb Hiskija palvesõnu. Jumal tegutseb ajaloos.

`Kuidas hoida meeles, et Jumal, kes päästis väga imeliselt tol korral ja tolles kohas Iisraeli, on sama Jumal, kelle poole sina palvetad, kellele toetud ja keda praegu usaldad?`
