---
title:  Toetav Mõte
date:   05/06/2020
---

Ellen G. White’i raamatust „Patriarhid ja prohvetid“  peatükk „Taavet ja Koljat“, lk 643–648; raamatust „Prohvetid ja kuningad“  pea­tükid „Hiskija“, lk 331–339 ja „Pääsemine Assüüria ülemvõimu alt“, lk 349–366; 4. lõik artiklist „Methods of Bible Study“ („Piibliuurimise meetodid“), mille leiate veebiaadressilt http://www.adventistbiblicalresearch.org/materials/bible-interpretation-hermeneutics/methods-bible-study.

„Piibel on kõige vanem ja laiahaardelisem ajalugu, mis inimese käes on. See tuli värskena igavese tõe allikast ning ajastute jooksul on jumalik käsi hoidnud selle puhtust. See valgustab kauges minevikus toimunut, kuhu inimlik uurimistöö asjatult tungida püüab. Üksnes Jumala sõnas näeme väge, mis lõi maakera ja laotas laiali taevad. Üksnes siit leiame tõepärase aruande rahvaste põlvnemisest. Üksnes siin esitatakse inimsoo ajalugu, mida ei riku inimlik uhkus ja eelarvamus.“ – Ellen G. White, _Kasvatus_, lk 173.

„Inimesel, kellel on Jumala ja Tema Sõna tarkus, kujuneb välja usk Pühakirja jumalikkusesse. Ta ei pane Piiblit proovile inimese teaduslike ideedega. Ta mõõdab ja kaalub need ideed läbi eksimatu mõõdupuuga. Ta teab, et Jumala Sõna on tõde ja tõde ei saa iialgi endale vastu rääkida; kus iganes niinimetatud teaduslik õpetus läheb vastuollu Jumala ilmutatud tõega, seal on tegemist puhtinimliku oletamisega.

Tõeliselt targale avab teaduslik uurimine mõtete ja teabe tohutult avara tööpõllu.“ – Ellen G. White, _Tunnistused kogudusele,_ 8. kd, lk 325.

Ühel päeval kutsus seitsmenda päeva adventistist naaber mind seeriakoosolekutele. Need, kes ustavalt kohal käisid, pidid saama Piibli. Ma hüppasin rõõmust mõtte juures, et saan lõpuks oma Piibli. Mõte surmast vaevas mind kogu aeg. See tundus elu jaoks nii mõttetu lõpp. Siis rääkis jutlustaja ülestõusmisest Jeesuse teisel tulekul. See oli üllatav. Mäletan ikka veel elavalt pilti, mida ta näitas – ülesäratatud inimesed tulevad oma hauast välja. Kui esitati üleskutse ristimisele tulla, tõusin ma esimesena püsti.

Midagi juhtus. Enne ristimist püüdsin nii mõnelgi korral Piiblit lugeda, aga ei suutnud sellest aru saada. Imestasin, kuidas said teised tundide viisi seda lugeda. Pärast ristimist muutus kõik mõttekaks. Minu meelest oli see üks neist paljudest imedest, mida Jumal minu elus tegi.

Neli kuud pärast ristimist kolisin Küprosele. Kuigi olen poolenisti kreeklane, ei rääkinud ma kreeka keelt ja tundsin ennast võõrana võõral maal. 16 aastat ei teadnud ma midagi adventkogudusest Küprosel. Minu teele tuli palju läbikatsumisi, kuid Jumal seisis mu eest.

Siis sain ühe sõbra kaudu teada koguduse asukoha. Olin oma esimese külaskäigu eel kartlik. Kuidas koguduseliikmed minusse suhtuvad? Kõik kartus kadus, kui liikmed mind armastusega ümbritsesid. Sellest päevast peale on minu kogudus mu perekond, minu teine kodu.

Alates esimesest külastusest viis aastat tagasi pole ma ühtki hingamispäeva vahele jätnud. Nüüd räägin soravalt kreeka keelt. Naudin õpetajaametit täiskasvanute ja teismeliste hingamispäevakooli klassides. Mis veelgi märkimisväärsem, koos minuga käivad kirikus mu ema, vennanaine ja kaks nõbu. Liikmete armastusväärsus võitis nad. Ootan seda päeva, millal ka mu poeg Jeesuse valib, ja palvetan selle pärast. Tänan Jumalat Tema headuse eest ja ootan õnnelikku elu koos Temaga siin ning igavikus.

## Küsimused aruteluks:

`1. Võta täpsema vaatluse alla kolmapäevase osa lõpus esitatud küsimus. On küll hea, kui arheoloogia leiab tõendi, mis piibellikku ajalugu kinnitab. Kuid mis juhtub siis, kui leitud arheoloogilist tõendit tõlgendatakse nii, et see läheb piiblilooga vastuollu? Mida peaks see rääkima meile tõsiasjast, et peame võtma Jumala Sõna päriselt Jumala Sõnana ja tõena, vaatamata sellele, mida väidavad arheoloogia või muud inimlikud teadused?`

`2. Mõtle kõigile piibellikele prohvetikuulutustele, millest teame praegu, et need on minevikus täitunud. Mõtle näiteks Tn 2. ja 7. peatükis kirjeldatud riikidele. Kuidas õppida prohvetikuulutustest, mis ajaloos on täitunud, ning usaldada Issandat veel tulevikus täituvate prohvetikuulutuste suhtes?`

---

Annetus >> kohalik kogudus

Päikeseloojang 22.22
