---
title:  Historism ja prohvetlus
date:   07/06/2020
---

Põhimeetod, mida seitsmenda päeva adventistid prohvetikuulutusi tundma õppides rakendavad, on niinimetatud historism. Tegemist on arusaamaga, et paljud peamised prohvetikuulutused Piiblis järgivad ajaloo katkematut lineaarset voolu, minevikust olevikku ja tulevikku. See on sarnane ajaloo õppimisega koolis. Kasutame seda meetodit, kuna Piibel ise tõlgendab oma prohvetikuulutusi meie jaoks nii.

`Loe Tn 2:27–45. Millised selle unenäo seigad näitavad ajaloo jooksul ilmnevate mõjujõudude pidevat, katkematut järgnevust. Mismoodi näitab Piibel meile ise, kuidas tõlgendada apokalüptilisi (lõpuaja) prohvetikuulutusi?`

Märkad, et Nebukadnetsari kuningriiki peetakse kullast peaks. Seega tuvastab Taaniel, et esimene kuningriik on Babüloonia (Tn 2:38). Seejärel ütleb Taaniel: „Aga sinu järel tõuseb teine kuningriik, väiksem kui sinu oma, ja veel kolmas kuningriik“ (Tn 2:39), „siis tuleb neljas kuningriik“ (Tn 2:40). Kuju annab juba ise mõista, et riigid järgnevad üksteisele vahemikuta, sest iga kuningriik kujutab kehaosi, suunaga peast varvasteni. Need on seotud just nagu aeg ja ajalugu.

Tn 7. ja 8. peatükis kasutatakse kuju asemel sümbolitena eriilmelisi metsloomi, kuid õpetatakse üht ja sama. Meile esitatakse nelja maapealse kuningriigi (Tn 8. peatükis kolme) katkematu järgnevus. See lähtub antiikajast ning liigub läbi ajaloo oleviku ja tulevikuni, mil Kristus tuleb tagasi ja Jumal rajab oma igavese riigi.

Seega on Tn 2. peatüki kuju ning Tn 7. ja 8. peatüki üksteisele järgnevad nägemused aluseks protestantide historistlikule prohvetikuulutuste tõlgendamisele, mida seitsmenda päeva adventistid tänapäeval endiselt toetavad.

`Loe Jh 14:29. Mida Jeesus siin ütleb, mis aitab meil aru saada, kuidas prohvetikuulutus toimib?`

`Milline suur eelis on meil tänapäeval, kes elame ajal, mil nii suur osa ajaloost on juba lahti rullunud; eelis, mida ei olnud kellelgi, kes elas näiteks Babüloonia ajal?`
