---
title:  Väikese sarve tuvastamine
date:   09/06/2020
---

`Sajandeid tundsid protestantlikud usupuhastajad Tn 7. ja 8. ptk väikeses sarves ära Rooma kiriku. Miks?`

`Loe Tn 7:1–25 ja 8:1–13. Millised on mõlemas peatükis väikese sarve ühised tunnusjooned? Kuidas me need ära tunneme?`

Tn 7. ja 8. ptk väikese sarve vahel on seitse ühist tunnusjoont: (1) mõlemat kujutatakse sarvena; (2) mõlemad on tagakiusavad võimud (Tn 7:21, 25; 8:10, 24); (3) mõlemad ülistavad ennast ja pilkavad Jumalat (Tn 7:8, 20, 25; 8:10, 11, 25); (4) mõlema sihtmärgiks on Jumala rahvas (Tn 7:25: 8:24); (5) mõlema tegevuse tahud joonistuvad välja prohvetlikus ajas (Tn 7:25; 8:13, 14); (6) mõlemad ulatuvad aja lõpuni (Tn 7:25, 26: 8:17, 19) ja (7) mõlemad hävitatakse üleloomulikul teel (Tn 7:11, 26; 8:25).

Ajalugu samastab esimese kuningriigi Babülooniaga (Tn 2:38), teise Meedia-Pärsiaga (Tn 8:20) ja kolmanda Kreekaga (Tn 8:21). Ajalugu ütleb ühehäälselt, et pärast neid maailmariike tuleb Rooma.

Tn 2. peatükis jätkub raud, mis kujutab Roomat, labajalgadel raua ja savi seguna; tähendab jätkub kuni aja lõpuni. Tn 7. peatüki väike sarv tuleb esile neljandast metsalisest, kuid jääb selle neljanda metsalise _osaks._

Missugune võim tuli esile Roomast ja jätkas oma poliitilis-religioosset mõju vähemasti 1 260 aastat (vaata Tn 7:25)? Ajaloo ja prohvetikuulutusega sobib ainult üks võim – paavstlus. Paavstlus tuli võimule Euroopa kümne barbarihõimu hulgast ja kiskus kolm neist juurtega välja (Tn 7:24). Paavstlus oli „teistsugune kui eelmised“ (Tn 7:24), mis väljendab tema ainulaadsust teiste hõimudega võrreldes. Paavstlus rääkis „sõnu Kõigekõrgema vastu“ (Tn 7:25) ja „tõstis ennast kuni selle väe vürstini“ (Tn 8:11) niimoodi, et anastas Jeesuse tegevusala ja asendas selle paavsti omaga. Paavstlus täitis „Kõigekõrgema pühade“ piinamise ettekuulutuse (Tn 7:25) ja „paiskas maha mõned sellest väest“ (Tn 8:10 ) vastureformatsiooni ajal, mil tapeti protestante. Paavstlus püüdis „muuta aegu ja seadust“ (Tn 7:25) niimoodi, et kõrvaldas teise käsu ja tõstis hingamispäeva pühapäevale.

`Tn 2., 7. ja 8. peatükis tõuseb pärast Kreekat võim, mis on olemas aja lõpuni. Milline muu võim saaks see olla peale Rooma, mida esindab nüüd paavstlus? Olgu see tõsiasi poliitilises mõttes kuitahes sündsusetu, miks on see siiski kolme ingli kuulutuse oluline õpetus ja seega käesoleva tõe tähtis koostisosa?`
