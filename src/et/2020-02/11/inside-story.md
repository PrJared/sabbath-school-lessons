---
title:  Misjonilugu
date:   12/06/2020
---

#### Joosta Jumalale

_Kirja pannud Marian Kazmierczak_

Jooksmine tõi mind Poolas kogudusse. Noore mehena hakkasin tegelema kulturismiga, sest arst hoiatas mind, et võtaksin tarvitusele meetmed oma tervise parandamiseks.

Siis asusin pikamaajooksuga tegelema. Mulle see meeldis! Jooksin maratone, ka 100kilomeetriseid, ja osalesin isegi ühel 24tunnisel maratonil pikkusega 203 kilomeetrit.

Ühinesin jooksjate grupiga, kes treenisid koos mitu korda nädalas.

Mõne aja pärast märkasin, et meie grupi üks jooksja, Pjotr, puudus treeningult igal laupäeval. Ma ei saanud aru, miks, ja küsisin lõpuks temalt.

„Olen mõelnud elu mõtte üle,“ vastas Pjotr. „Olen lugenud Piiblit ja käinud erinevates kirikutes, et leida see üks, mis elab Piibli järgi. Nüüd olen selle koguduse leidnud. Kas sa tahaksid koos meiega Piiblit õppida?“

Piibliuurimised, mida juhtis seitsmenda päeva adventistide koguduse pastor, ajasid mind segadusse. Olin pidanud ennast pühendunud kristlaseks, sest kuulusin ühte kogudusse.

Ühel päeval, kui jooksime, rabas Pjotr mind küsimusega.

„Kas sa tead, et su vaimulik ei ole sulle tõtt rääkinud?“ ütles ta.

„Nüüd lähed sa küll liiale,“ hüüatasin ma. „Sa valetad.“

„Järgmisel korral, kui kohtume, võtan ma Piibli kaasa,“ ütles Pjotr. „Sina võta kaasa oma koguduse doktriinide raamat. Vaatame siis, kus tõde asub.“

Ettepanek tundus mulle vastuvõetavana. Olin juba püüdnud elada ausat elu ja teha selle tõe järgi, mida teadsin. Järgmisel kokkusaamisel võrdlesime Pjotriga kahte raamatut. Olin sõnatu, kui sain aru, et minu raamat ei läinud kokku Piibli õpetustega. Mõni kuu hiljem mind ristiti. Olin 45aastane.

Tundsin, et on hea ühineda kogudusega, mille liikmed hoolisid minusarnaselt oma tervisest. Varsti märkasin, et paljud koguduseliikmed ei söönud liha. Uurisin taimetoidu kohta ja lõpetasin ka lihasöömise. Varem pidasin oma keha enda omaks ja kasutasin seda oma soovide kohaselt. Nüüd saan aru, et mu keha ei ole minu oma. Püüan seda mitte kahjustada. See on Jumala tempel.

Olen täna 71aastane. Jooksmine on jäänud minu elu osaks, kuigi olen lõpetanud hingamispäeviti treenimise ja võistlemise. Jooksmine on ideaalne viis evangeeliumi levitada. Pärast maratoni tunneb igaüks head meelt oma saavutuste üle ja siis on kerge Jumalast rääkida. Räägin sellest, kes annab mulle jõu minu vanuses joosta.

Jooksen vähemalt kolm korda nädalas, 10 kilomeetrit korraga. Sellele kulub mul umbes 55 minutit. Jooksen metsas ja looduses. Mõtlen oma elust ja mõtlen Jumalast. Ümisen kirikulaule ja tuletan peast meelde piiblisalme. Palvetan, et Jumal tooks kedagi mu teele ning et saaksin Temast rääkida. Tema toob inimesi minu juurde.

_Täname teid 2017. aasta kolmeteistkümnenda hingamispäeva annetuse eest. See aitas rajada Poola Lootuse Kanali telestuudio, mis edastab poola keelt kõnelevatele inimestele evangeelseid saateid._
