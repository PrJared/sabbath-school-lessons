---
title:  Aasta-päev põhimõte
date:   08/06/2020
---

Üks historismi tõlgendamiskoode on aasta-päev põhimõte. Sajandite jooksul rakendasid paljud õpetlased seda põhimõtet Taanieli ja Ilmutusraamatu prohvetikuulutuste puhul. Nad tuletasid selle põhimõtte arvukatest võtmetekstidest ja prohvetikuulutuse enda vahetust kontekstist.

`Loe 4Ms 14:34 ja Hs 4:6. Kuidas ütleb Jumal välja aasta-päev põhimõtte just neis salmides?`

Neist salmidest näeme väga selgelt aasta-päev põhimõtet. Kuid kuidas saab see põhimõte olla õigusega aluseks nii mõnelegi ajalisele prohvetikuulutusele, nagu näiteks Tn 7:25 ja Tn 8:14, samuti Ilm 11:2, 3; Ilm 12:6, 14 ja Ilm 13:5?

Aasta-päev põhimõtet nendes Taanieli raamatu ja Ilmutusraamatu prohvetikuulutustes toetavad veel kolm tõika: sümbolite kasutamine, pikad ajaperioodid ja veidrad väljendid.

Esiteks, metsaliste ja sarvede kaudu kujutatud kuningriikide sümboolne olemus annab mõista, et aja väljendamist tuleks samuti mõista sümboolsena. Metsalisi ja sarvi ei võta me ju sõna-sõnalt. Need kujutavad midagi muud. Järelikult, kuna muu prohvetikuulutuses on sümboolne, mitte sõnasõnaline, miks peaksime siis prohvetikuulutuste aega võtma sõnasõnalisena? Vastus on muidugi, et ei pea.

Teiseks, paljud neis prohvetikuulutustes kujutatud sündmused ja riigid võtavad enda alla mitu sajandit, mis oleks võimatu juhul, kui aega tuleks neid kirjeldavates prohvetikuulutustes võtta sõnasõnalisena. Kui rakendada aasta-päev põhimõtet, sobituvad sündmused aega märkimisväärse täpsusega, see aga oleks võimatu juhul, kui võtta neid ajalisi prohvetikuulutusi sõna-sõnalt.

Lõpuks, nende ajaperioodide tähistamiseks kasutatud veidrad väljendid osutavad sümboolselt tõlgendamise vajadusele. See, kuidas neis prohvetikuulutustes aega väljendatakse (näiteks „2 300 õhtut-hommikut“ Tn 8:14) ei ole aja määratlemise tavaline viis ning see näitab meile, et siin kujutatud ajalõike tuleb võtta sümboolselt, mitte sõna-sõnalt.

`Vaata 70 nädalast rääkivat prohvetikuulutust Tn 9:24–27. Loeme, et „alates sõna tulemisest Jeruusalemma taastamiseks ja ülesehitamiseks kuni võitud vürstini“ (Tn 9:25) saab olema tegelikult 69 nädalat ehk siis vaid üks aasta ja neli kuud ja üks nädal. Kui prohvetikuulutust sel moel mõista, siis oleks see mõttetu, eks ole? Mis juhtub aga siis, kui rakendame Piiblile omast aasta-päev põhimõtet ja 70 nädalast saab 490 aastat?`
