---
title:  Jumala elusõna ja Püha Vaim
date:   21/06/2020
---

Väga tähtis on hoolikalt ja õige meetodiga uurida Jumala Sõna. Kuid sama tähtis või ehk veelgi tähtsam on õpitu ellu rakendada. Viimaks ei ole ju Piibli uurimise lõplik eesmärk kuitahes imeliste suuremate teadmistega tuttavaks saamine. Eesmärk ei ole mitte see, et meie valdaksime Jumala Sõna, vaid et Jumala Sõna valdaks meid, muudaks meie elu ja mõtteviisi. Selles on tõeline mõte. Olla valmis elama läbi tõde, mille oleme teada saanud, tähendab olla valmis sellele piibellikule tõele alluma. Sellise valiku juurde käib sageli pingeline võitlus, sest me lööme lahingut selle üle, kellel on meie mõtlemises ja elus ülemvõim. Lõpuks on ju valida ainult kahe poole vahel.

`Loe Fl 2:12–16. Mida ütlevad need salmid selle kohta, kuidas peaksime elama?`

Jah, Jumal tegutseb meis, aga Ta teeb seda Püha Vaimu kaudu, kes annab ühtlasi meile tarkuse Pühakirjast aru saada. Patuste inimestena vastandume sageli Jumala tõele ning enese hooleks jäetuna ei kuuletuks me Jumala Sõnale (Rm 1:25, Ef 4:17, 18). Ilma Püha Vaimuta ei kiinduks me Jumala sõnumisse. Ei paneks sellele lootust, ei usaldaks ega armastaks seda. Püha Vaimu kaudu Jumal tõesti „tegutseb teis, et te tahate ja toimite tema hea nõu kohaselt“ (Fl 2:13).

Püha Vaim on õpetaja, kes tahab meid suunata Pühakirja sügavama mõistmise ja Jumala Sõna rõõmurohke kallikspidamise juurde. Ta toob Jumala Sõna tõed meie tähelepanu keskmesse ning annab nendele tõdedele värsked vaated, nii et meie elu iseloomustab Jumala tahte usaldamine ja armastav kuuletumine sellele. „Mitte keegi ei suuda Pühakirja selgitada ilma Püha Vaimu abita. Kuid kui sa võtad Jumala Sõna kätte alandliku, õpihimulise südamega, on Jumala inglid sinu juures, et tõe tunnismärgid saaksid sulle muljet avaldada.“ – Ellen G. White, _Selected Messages,_ 1. raamat, lk 411. Sel viisil tõlgendatakse vaimulikke asju vaimulikult (1Kr 2:13, 14) ja me oleme võimelised „igal hommikul“ järgima Jumala Sõna (Js 50:4, 5).

`Fl 2:16 ütleb, et peaksime „pidama kinni elusõnast“. Mida see sinu arvates tähendab? Kuidas me seda teeme? Vaata ka 5Ms 4:4, mis õpetab midagi sarnast. Milline on sinu osa kogu selles protsessis?`
