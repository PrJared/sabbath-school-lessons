---
title:  Mälu ja laul
date:   25/06/2020
---

`„Ma panen su sõna tallele oma südamesse, et ma ei teeks pattu sinu vastu“ (Ps 119:11).`

Pühakirja pähe õppimine on mitmeti õnnistusrikas. Kui paneme oma meeltesse tallele Jumala Sõna kallihinnalised katkendid, saame ellu rakendada seda, mis meie mällu on kirja pandud, ning tarvitada seda uutes ja muutuvates oludes. Sel viisil avaldab Piibel otseselt mõju meie mõtlemisele, meie otsustele ning meie väärtushinnangutele ja käitumisele. Pühakirja pähe õppides toome Piibli oma igapäevases kogemuses ellu kaasa. Pealegi aitab see meil Jumalat teenida ja Pühakirja-kohast ustavat elu elada.

Pühakirja sõna-sõnalt meelde jätmine on tohutu kaitse pettuste ja valetõlgenduste vastu. Pühakirja pähe õppimine võimaldab meil seda tsiteerida ka siis, kui Piiblit pole käepärast. Sellest saab tohutu jõud hea kasuks olukordades, mil kerkivad esile kiusatused või kui seisame silmitsi ebasoodsate väljakutsetega. Jumala tõotuste meeldetuletamine ning oma mõtete kinnitamine Jumala Sõnale, mitte aga oma probleemidele, suunab meie mõtted Jumala juurde, kellel on tuhandeid teid, kuidas aidata seal, kus meil pole ainsatki.

`Loe Ef 5:19 ja Kl 3:16. Kuidas saab Jumala Sõna laulmine seda meie meeltesse juurutada ja kinnistada?`

Piibli sõnade laulmine on mõjuv viis Pühakirja teksti meelde jätmiseks. Laulmisega jäävad Pühakirja sõnad palju kergemini pähe. Pühakirja sõnade põimimine kaunite meloodiatega aitab neil leida meie mõtetes veel kindlama koha ja see on tõhus tee äreva meeleolu hajutamiseks. Pühakirja salme, millele on liidetud lihtsad ja harmoonilised meloodiad, saavad nii väikesed lapsed kui ka täiskasvanud kergesti laulda ja pähe jätta. Pühakiri on inspireerinud looma palju maailmakuulsaid oratooriume, sümfooniaid ja teisi muusikapalu, mis on vorminud ja mõjutanud kristlikku kultuuri sajandite jooksul. Helitööd, mis ülendavad meie meeli ning suunavad mõtted Jumalale ja Tema Sõnale, on meie elus imeliseks õnnistuseks ja elujaatavaks mõjuks.

„Muusikal on oma osa Jumala teenimisel taevas ja meil tuleks püüelda sinnapoole, et meie kiituslaulud oleksid võimalikult kooskõlalised taevaste kooride omadega.“ – Ellen G. White, _Patriarhid ja prohvetid_, lk 594.
