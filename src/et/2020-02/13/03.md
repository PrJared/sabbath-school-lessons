---
title:  Õppida Jeesuselt
date:   22/06/2020
---

Jeesusest Kristusest paremat ja inspireerivamat eeskuju ei ole. Tema tundis Pühakirja ning oli valmis järgima kirjapandud Jumala Sõna ja selles püsima.

`Loe Lk 4:4, 8, 10–12. Kuidas kasutas Jeesus Pühakirja Saatana kiusatustele vastulöögi andmiseks? Mida räägib see meile tõsiasjast, kui kesksel kohal peab Pühakiri meie usuelus olema, eriti kiusatuste aegadel?`

Jeesus tundis Pühakirja hästi. Ta oli Jumala Sõnaga nii lähedalt tuttav, et suutis seda peast tsiteerida. Selline lähedane tutvus Jumala kirjasõnaga sai olla Jumalaga koos Pühakirja uurimises veedetud aja tulemus.

Juhul, kui Jeesus ei oleks teadnud vastavaid Pühakirja sõnu ja konteksti, milles need esinevad, oleks kurat saanud Ta kergesti ära petta. Kuratki ju tsiteeris Pühakirja ja kasutas seda oma petlikel eesmärkidel. Seega ei piisa lihtsalt suutlikkusest Pühakirja tsiteerida; kuratki tegi seda. On vaja teada, mida Pühakiri vastaval teemal ütleb, ja tunda selle õiget tähendust. Ainult selline lähedane Jumala Sõna tundmine aitab meid, just nagu Jeesust, mitte lasta end Jumala vaenlasel ninapidi vedada. See teeb meid võimeliseks Saatana rünnakutele vastu seisma. Ikka ja jälle loeme, et Jeesus avas oma järelkäijate mõistuse Pühakirjast aru saama sellega, et tõi esile, kuidas „on kirjutatud“ (Lk 24:45, 46; Mt 11:10; Jh 6:45 jne). Tema eelduse kohaselt saavad need, kes Pühakirja loevad, õigesti aru selle tähendusest: „Mis Seaduses on kirjutatud? Kuidas sa loed?“ (Lk 10:26). Jeesuse jaoks oli Pühakirja kirjutatu normiks, mille järgi meil tuleb elada.

Jh 7:38 suunas Jeesus – lihakssaanud Jumala Sõna – oma järelkäijad tagasi Pühakirjas öeldu juurde. Üksnes Piibli kaudu teame, et Jeesus on tõotatud Messias. Pühakiri tunnistab Temast (Jh 5:39). Jeesus ise oli tahtlik Pühakirjast, Jumala kirjasõnast, kinni pidama. Kui Tema oli valmis seda tegema, siis mida öelda meie valmiduse kohta sama teha?

`Milline on olnud sinu kogemus: kas oled kasutanud kiusatusega lahingut lüües Pühakirja? Kui sind kiusati, kas hakkasid siis lugema Piiblit või kordasid Pühakirja sõnu? Mis juhtus ja mida oled sellest kogemusest õppinud?`
