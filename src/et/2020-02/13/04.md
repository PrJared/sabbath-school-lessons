---
title:  Kas Jeesus või Pühakiri? 
date:   23/06/2020
---

`Loe Jh 5:45–47. Millise tugeva sõnumi esitab Jeesus meile siin oma suhtumise kohta Piiblisse?`

Osa inimesi väidab, et sõnadega, mida Jeesus rääkis, vastandas Ta end teravalt Pühakirja sõnadele, mida Vanast Testamendist leiame. Nad ütlevad, et Jeesuse sõnad on ju kõrgemad Pühakirja sõnadest.

Loeme Uuest Testamendist, et Jeesus ütles: „Te olete kuulnud, et on öeldud… Aga mina ütlen teile…“ (Mt 5:43, 44; võrdle Mt 5:21, 22, 27, 28, 33, 34, 38, 39). Kui Jeesus lausus need Mäejutlusest tuntud sõnad, ei püüdnud Ta Vana Testamendi sõnadest lahti ütelda või neid tühistada, nagu osa tõlgendajaid väidab. Hoopis vastupidi, Ta vastandus mitmesugustele Pühakirja tõlgendustele ja suulisele traditsioonile, millega mõningad Tema aja tõlgendajad õigustasid kaasinimeste sedasorti kohtlemist, mida Jumal kunagi nii ei mõelnud ja milleks Ta kedagi ei kohustanud, näiteks oma vaenlase vihkamine (vaata Mt 5:43).

Jeesus ei tühistanud Vana Testamenti mingil viisil ega vähendanud kuidagi selle autoriteeti. Hoopis vastupidi. Just Vana Testament oli see, mis näitab kindlalt, kes Ta on. Küll aga süvendas Ta Vanas Testamendis öeldu tähendust sellega, et suunas meie tähelepanu Jumala algsele kavatsusele.

Tõenäoliselt üks kavalaim ja ohtlikem viis Pühakirja arvustada on kasutada Jeesuse isiku mõjukust selleks, et tunnistada Pühakiri kõlbmatuks või mustata mõnd Piibli osa kui mitte inspireeritut. Meil on Jeesuse näol eeskuju, kuivõrd usaldusväärseks pidas Tema Pühakirja, milleks Tema päevil oligi ainult Vana Testament. Millist muud tõestust vajame veel selle kohta, kuidas peaksime suhtuma Vanasse Testamenti?

Jeesus oli kaugel sellest, et Pühakirja autoriteeti nõrgestada, küll aga kinnitas Ta järjekindlalt, et Pühakiri on kindel ja usaldusväärne juhtnöör. Tegelikult ütleb Ta samas Mäejutluses ühemõtteliselt: „Ärge arvake, et ma olen tulnud Seadust või Prohveteid tühistama. Ma ei ole tulnud neid tühistama, vaid täitma“ (Mt 5:17). Ning Ta jätkab: „Kes iganes nendest käskudest ka kõige pisema tühistab ja teisi sedasama tegema õpetab, hüütakse kõige pisemaks taevariigis“ (Mt 5:19).

`Nimeta mõningaid põhiõpetusi, mille aluspõhi on tänagi Vanas Testamendis. Mõtle näiteks loomisele (1Ms 1. ptk ja 2. ptk) ja pattulangemisele (1Ms 3. ptk). Milliseid muid tähtsaid kristlikke tõdesid me Vanast Testamendist leiame, mida hiljem Uues Testamendis avardatakse?`
