---
title:  Vaiksed hetked koos Jumala Sõnaga
date:   24/06/2020
---

Meie elu kipub olema kärsitu ning täis pinget ja survet. Mõnikord tuleb meil töötada kõvasti lihtsalt selleks, et ära elada ja toit lauale saada. Teinekord askeldame ja sekeldame isegi siis, kui meil on eluks vajalik olemas, sest tahame üha rohkem. Tahame asju, millest arvame, et need teevad meid õnnelikuks ja rahulolevaks. Kuid nagu Saalomon meid Koguja raamatus hoiatab, ei ole see ikka nii.

Võime mistahes põhjusel olla kohutavalt hõivatud ja nii on toimetamiste keskel väga kerge Jumalat välja tõrjuda. Küsimus pole selles, et me ei usuks, vaid selles, et me ei võta väärtuslikku aega lugemiseks, palvetamiseks ja lähemale jõudmiseks Issandale, „kelle käes on su hing“ (Tn 5:23). Kõik muu võib meid kõrvale suunata Jumalaga koos olemise jaoks aja võtmisest. Vajame kõik hetki, mil võtame plaanipäraselt aja maha, et kohtuda oma Päästjaga, Jeesusega. Kuidas saab Püha Vaim meiega rääkida, kui me ei peatu kuulama? Eriline Jumalaga olemise aeg, Tema Sõna lugemise aeg ja Temaga palves suhtlemine on meie vaimuliku elu läte.

`Loe Ps 37:7; Ps 46:11 ja Ps 62: 2, 3, 6. Milline õpetus käib neis salmides Jumalaga olemise vaiksete hetkede jaoks? Miks on Jumalaga olemise aeg niivõrd tähtis?`

Kui sa kedagi armastad, siis tunned rõõmu selle armsa inimesega kahekesi olemisest. Vali koht, kus saad lugeda ja mõtiskleda Jumala Sõna üle ilma katkestusteta. Oma kärsitus elus saab see õnnestuda ainult juhul, kui eraldad kavakindlalt selleks kohtumiseks konkreetse aja. Sageli on päeva algus selliste vaiksete ja mõtisklevate minutite jaoks parim aeg. Niisugused hetked enne tööpäeva algust saavad olla õnnistuseks kogu ülejäänud päevale, sest hinnalised mõtted, mida saad, saadavad sind paljude tundide jooksul. Kuid ole loov leidma õiget väärtuslikku aega, mida vajad selleks, et kohtuda Jumalaga katkestusteta.

Palve kaudu Piibli elava Jumalaga ühenduses olemine mõjutab su elu sel määral, mis pole võrreldav mitte ühegi teise mõjuga. Niimoodi panustad sa Jeesusele üha sarnasemaks saamisesse.

`Kui tahtlik oled sa leidma aega, mida veeta Issandaga kahekesi? Millised need hetked välja näevad ja kuidas aitavad need sul paremini tunda Jumala tõelisust ning Tema armastust?`
