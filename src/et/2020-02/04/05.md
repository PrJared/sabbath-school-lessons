---
title:  Analüüsivõime
date:   22/04/2020
---

`Loe 2Kr 10:5, 6; Õp 1:7 ja Õp 9:10. Miks on niivõrd tähtis kuuletuda Kristusele oma mõtetes? Miks on Issanda kartus tarkuse algus?`

Jumal on andnud meile võime mõelda ja otsustada. Iga inimlik tegevus ja teoloogiline väide eeldab, et suudame mõelda ning järeldusi teha. Me ei kiida heaks arutut usku. 18. sajandi valgustusajastu kiiluvees võttis inimmõistus eriti Lääne ühiskonnas endale uue ja domineeriva rolli, mis ületab tublisti meie analüüsivõime ja suutlikkuse teha õigeid järeldusi.

Erinevalt seisukohast, et kogu meie teadmine põhineb meeltega tajutaval, panustab teine maailmavaade inimese mõistusele kui teadmise peamisele allikale. Seda maailmavaadet nimetatakse ratsionalismiks ja tegu on arvamusega, et tõde ei ole meeleline, vaid mõistuspärane ning tuleneb mõistusest enesest. Sõnastagem see teisiti: teatud tõed on olemas ja ainult meie mõistus saab neid otseselt haarata. See teeb inimmõistusest tõe kriteeriumi ja normatiivi. Mõistusest sai uus autoriteet, mille ette tuli kummardada kõigil, sealhulgas kiriku autoriteedil ja – veel dramaatilisem – Piibli kui Jumala Sõna autoriteedil. Kõik, mis polnud inimmõistuse jaoks endastmõistetav, lükati kõrvale ja selle seaduslikkuses kaheldi. Selline suhtumine kahjustas suurt osa Pühakirjast. Enam ei peetud tõeseks ja tegelikkusele vastavaks kõiki Jumala imesid ega üleloomulikke tegusid, nagu näiteks Jeesuse ihuline ülestõusmine, neitsist sündimine või kuuepäevane loomine (kui nimetada vaid mõnda).

Tõde on see, et me peame meeles pidama, kuidas patt kahjustab isegi meie analüüsivõimet, nii et mõtted tuleb tuua Kristuse valitsuse alla. Inimesed on oma mõtlemisega sattunud pimedusse ja võõrdunud Jumalast  (Ef 4:18). Jumala Sõna peab meid valgustama. Tõsiasi, et Jumal on meie Looja, näitab piibellikus keeles juba isegi, et meie inimlik mõistus ei ole loodud Jumalast sõltumatult või eraldi toimivana. On ju „Issanda kartus tarkuse algus“  (Õp 9:10; võrdle Õp 1:7). Õigesti otsustada saame ainult siis, kui tunnistame oma elus ülimaks Jumala ilmutuse, mis on Jumala kirjasõna vormis, ning oleme valmis juhinduma sellest, mis Piiblisse on kirjutatud.

`Sajandeid tagasi tegi Ameerika Ühendriikide president Thomas Jefferson Uuest Testamendist oma versiooni; ta lõikas välja kõik selle, mis läks tema vaate kohaselt mõistusega vastuollu. Prügikasti rändasid peaaegu kõik Jeesuse imeteod, sealhulgas Tema ülestõusmine. Mida õpetab juba see näide meile, kui piiratult saab inimese mõistus tõest aru?`
