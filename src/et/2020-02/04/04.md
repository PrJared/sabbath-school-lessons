---
title:  Kultuur
date:   21/04/2020
---

Me kõik oleme osa mingist kultuurist või kultuuridest. Kultuur mõjutab ja kujundab meid kõiki. Mitte kellelgi meist ei ole pääsu. Mõtle, kui suur osa Vanast Testamendist räägib sellest, mismoodi _ümbritsevad kultuurid nakatasid_ vana-aja Iisraeli. Mis paneb meid arvama, et oleme tänapäeval kuidagi teistsugused _või paremad?_

Jumala Sõnagi on antud konkreetses kultuuris, ehkki see ei piirdu _ühe kultuuriga. Kuigi kultuur mõjutab_ vältimatult meie arusaamist Piiblist, ei tohi me kaotada silmist tõsiasja, et Piibel ulatub üle kindlakskujunenud kultuurikategooriate, üle rahvuse, riigi ja seisuse. See on üks neist põhjustest, miks _ületab_ Piibel igasuguse inimliku kultuuri ning on võimeline muutma ja parandama patuseid _üksikasju_, mida leiame _igas_ kultuuris.

`Loe 1Jh 2:15–17. Mida peab Johannes silmas, kui Ta märgib, et me ei peaks armastama seda, mis on maailmas? Kuidas elada maailmas nii, et meil ei oleks maist mõtteviisi?`

Patt mõjutab kultuuri just nagu Jumala loomingu mistahes muud tahku. Järelikult on seegi Jumala hukkamõistu all. Jah, mõni tahk meie kultuuris võib väga kenasti sobida kokku meie usuga, aga peame alati hoolikalt eristama usku ja kultuuri. Ideaalis peab piibellik usk esitama valitsevale kultuurile vajadusel väljakutse ja looma vastukultuuri, mis on truu Jumala Sõnale. Kui meie sees ei ole midagi sellist, mis on pärit ülalt, anname varsti järele sellele, mis on meie ümber.

Ellen G. White paneb kirja sõnad: „Kristuse järelkäijad peavad erinema maailmast põhimõtete ja huvide poolest, kuid neil ei tule ennast maailmast eraldada. Päästja seltsis inimestega ühtelugu; mitte et julgustada neid milleski, mis ei olnud Jumala tahte kohane, vaid et neid üles tõsta ja õilistada.“ – Ellen G. White, _Counsels to Parents, Teachers, and Students Regarding Christian Education_, lk 323.

`Millised sinu kultuuri tahud käivad täiesti vastu piibellikule usule? Tähtsaim aga, kuidas seista kindlalt vastu nendele tahkudele, mis püüavad rikkuda meie usku?`
