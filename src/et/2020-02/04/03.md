---
title:  Kogemus
date:   20/04/2020
---

`Loe Rm 2:4 ja Tt 3:4, 5. Kuidas kogeme Jumala heldust, kannatlikkust, headust ja armastust? Miks on tähtis, et meie usk ei oleks mõtteline, intellektuaalne teadmine, vaid midagi, mida päriselt kogeme? Samas, mismoodi saavad meie kogemused minna vastuollu Piibliga ja isegi juhtida meid vääriti uskuma?`

Kogemus on osa meie olemasolust. Seda mõjutavad tugevasti meie tunded ja mõtted. Jumal on meid kavandanud nii, et kogemus kujundab olulisel määral meie suhet Jumala kätetööga ja isegi Tema endaga.

Jumala soov on, et me kogeksime suhete, helikunsti ja loomisimede ilu, samuti rõõmu Tema päästest ja Tema Sõna tõotuste väge. Meie religioon ja usk on enamat kui vaid doktriin ja arukad otsused. See, mida kogeme, kujundab oluliselt meie arusaama Jumalast ja meie vaadet Tema Sõnale. Kuid meil on vaja selgelt näha ka oma kogemuste piiratust ja puudulikkust, kui kõne all on Jumala tahte tundmine.

`Milline hoiatus on 2Kr 11:1–3? Mida peaks see meile rääkima kogemuse usaldamise piiridest?`

Kogemused võivad olla väga petlikud. Piibellikult _öeldes_ on kogemusel vaja _õiget_ kasutusvaldkonda. Kogemuste teabe- ja kujundamise keskuseks peab olema _Pühakiri_ ning neid tuleb tõlgendada _Pühakirjaga_. Mõnikord tahame kogeda midagi, mis ei ole kooskõlas Jumala Sõna ega tahtega. Sel juhul on meil vaja õppida usaldama Jumala Sõna rohkem kui oma kogemust ja soove. Peame olema valvel tagamaks, et meie kogemus oleks alati kooskõlas Jumala Sõnaga ega läheks vastuollu Piibli selge õpetusega.

`Usk, mille peamisteks käskudeks on armastus Jumala ja kaasinimeste vastu (vaata Mk 12:28–31), on ilmselgelt selline usk, mis väärtustab kogemust. Miks on samas oluline, et kontrolliksime alati oma kogemust Jumala Sõnaga?`
