---
title:  Piibel
date:   23/04/2020
---

Püha Vaim, kes on Piibli sisu inimestele ilmutanud ja seda inspireerinud, ei juhi meid iialgi vastuollu Jumala Sõnaga _või Jumala Sõnast_ kõrvale. Seitsmenda päeva adventistide jaoks on Piibel kõrgem autoriteet kui inimlik traditsioon, kogemus, mõistus või kultuur. Piibel üksi on eeskuju, mille järgi tuleb _kõike muud kontrollida._

`Loe Jh 5:46, 47 ja Jh 7:38. Mis on Jeesuse Kristuse jaoks vaimulikest k_ü_simustest arusaamise ülim allikas? Kuidas kinnitab Piibel, et Jeesus on tõeline Messias?`

Osa inimesi väidab, et nad on saanud erilisi „ilmutusi“ ja juhtnööre Pühalt Vaimult, kuid need lähevad selgelt vastuollu Piibli sõnumiga. Nende jaoks on Püha Vaim suurem autoriteet kui Jumala Sõna. Kes tahes madaldab kirjapandud ja inspireeritud Jumala Sõna ning põikleb kõrvale selle selgest sõnumist, kõnnib ohtlikul pinnal ega juhindu Pühast Vaimust. Piibel on meie ainus vaimulik kaitsemeede. Üksnes Piibel on usu ja eluviisi usaldusväärne kriteerium.

„Kuid Piibli kaudu kõneleb inimesele Püha Vaim ja vajutab tõe südamesse. Selliselt paljastab Püha Vaim eksitused ja kõrvaldab need hingest. Tõe Vaimu abil, kes tegutseb Jumala Sõna kaudu, võidab Kristus oma valitud rahva enda poole.“ – Ellen G. White, _Ajastute igatsus_, lk 671.

Püha Vaimu ei tohi kunagi mõista Jumala Sõna asendajana. Ta tegutseb ju Piibliga kooskõlas ja Piibli kaudu, et tõmmata meid Kristuse juurde; nii teeb Ta Piibli ehtsa piibelliku vaimulikkuse ainsaks mõõdupuuks. Piiblis on veatu õpetus (vaata 1Tm 4:6) ning Jumala Sõnana on Piibel usaldusväärne ja väärib täit omaksvõtmist. Meie ülesanne ei ole asuda Pühakirja üle otsustama. Jumala Sõnal on õigus ja mõjuvõim otsustada meie isiksuse ja mõtlemise üle. On see ju Jumala kirjasõna.

`Miks on Piibel usuküsimustes turvalisem juht kui subjektiivsed muljed? Millised tagajärjed on sellel, kui me ei võta Piiblit mõõdupuuna, millega kontrollida kõiki õpetusi ja oma vaimulikku kogemust? Kui isiklikel ilmutustel oleks vaimulikes küsimustes öelda viimane sõna, siis miks viiks see välja kaosesse ja eksitusse?`
