---
title:  Misjonilugu
date:   24/04/2020
---

#### Üllatuspakk Soomes

_Loo on kirja pannud Andrew McChesney Adventmisjonist._

Kuueaastane Timo Flink vaatas vaimustusega pilti Jeesuse teisest tulemisest Arthur Maxwelli raamatus „Piibli jutustused“. Poiss ei osanud seda veel lugeda, kuid ta silmitses Jeesust, kes istus taeva pilvedel, inglid ümber. „Tahan olla koos inglitega,“ mõtles Timo.

Täiskasvanud noorena tahtis Timo Jumalat teenida, kuid teda köitsid arvutid. IT-inseneri õpingute ajal hakkas ta käima täiskasvanud noorte grupis, kes vestlesid igal reede õhtul koos pastoriga Piibli teemadel.

Peagi läksid grupi liikmete arvamused lahku laste ristimise juures. Timo kirik viljeles laste ristimist, kuid mõni grupi noor kuulus teise pühapäeva pühitsevasse kirikusse, kus ristimine toimus üleni vette vajutamisega. Timot üllatas, et tema pastor kaitses laste ristimist, aga ei suutnud oma tava Piibliga toetada.

Samal ajal hakkas Timo käima Ilmutusraamatu uurimise rühmas. Ta tajus, et see raamat oli tähtis, kuid ei saanud sellest aru. Ta palvetas arusaamise pärast.

Kui segadus juba päris suureks kasvas, läks Timo kevadisel vaheajal külla oma vanematele. Söögilaua taha istudes üllatas teda üks raamat. Tema isa ei olnud suur lugeja ja nii oli ta imestunud, et köögilaual lebas raamat. „Mis see on?“ küsis ta.

„Postimees tõi selle meile eile,“ ütles isa. „See on ühelt lähisugulaselt.“

Timo vaatas raamatut lähemalt. Pealkirjaks oli „Suur võitlus“ ning selle all olid väiksemas kirjas sõnad „Muistsed prohvetikuulutused täituvad“. Samal hetkel meenus talle lapsepõlves nähtud pilt Jeesuse teisest tulemisest.

Kolme päeva pärast oli Timol raamat läbi loetud. See vastas kõikidele tema küsimustele Ilmutusraamatu ja laste ristimise kohta. „Seda ma olengi igatsenud,“ mõtles ta.

Timo luges raamatu samal suvel veel korra läbi ja sügisel kolmandat korda. Siis nägi ta ajalehes kuulutust, et adventkirikus algab Taanieli raamatu seminar. Ta oli „Suurest võitlusest“ adventistide kohta lugenud ja nii läks ta kohale. Ta ristiti.

Koguduse ajakirjas ilmus artikkel Timo ristimisest, sest koguduse ajakiri avaldas teadaandeid kõikidest ristimistest. Soome teises otsas rõõmustas selle sõnumi üle lähisugulane, kes neile raamatu posti pani.

Timo (pildil) jättis arvutiõpingud selleks, et õppida pastoriks, ja nüüd on ta 45aastane ning Soome Adventkiriku kommunikatsiooniosakonna juht. Tänase päevani ei tea ta, kuidas „Piibli lood“ tema vanaema koju jõudsid. Vanaema oli kuskilt saanud soomekeelse väljaande ja Timo vaatas seda, kui ta vanaemal külas oli.

„Suurel võitlusel“ on samuti tema südames eriline koht. Igal reede õhtul loeb ta sellest raamatust perekonna hardushetkel ette. „Mu naine arvas, et meil on vaja õpetada oma lapsi suhtuma tõsisemalt sellesse, millega elus silmitsi seisame,“ ütles ta. „Nii otsustasime lugeda „Suurt võitlust“.“

_Soome kuulub Trans-Euroopa divisjoni, mis saab sellel veerandaastal kolmeteistkümnenda hingamispäeva annetuse._
