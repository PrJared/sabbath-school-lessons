---
title:  Traditsioon
date:   19/04/2020
---

Traditsioon ei ole iseenesest halb. See annab meie igapäevaelu korduvatele tegemistele kindla rutiini ja liigendatuse. See aitab meil olla ühenduses oma juurtega. Niisiis ei ole üllatav, et traditsioon etendab ka religioonis olulist osa. Kuid traditsiooniga on seotud mõni oht.

`Millise õppetunni saame Mk 7:1–13 selle kohta, kuidas Jeesus reageeris mõnele Tema ajal olemas olnud inimlikule traditsioonile?`

Traditsiooni, millele Jeesus vastandus, anti juudi kogukonnas hoolikalt edasi õpetajalt õpilasele. Jeesuse ajal seisis see Pühakirjaga kõrvuti. Traditsioonil aga oli kalduvus ajapikku kasvada ning koguda endasse üha rohkem üksikasju ja külgi, mis ei olnud algselt Jumala Sõna ja plaani osaks. Sellised inimtekkelised traditsioonid – ka siis, kui neid soodustavad lugupeetud „rahvavanemad“ (vaata Mk 7:3, 5), näiteks juudi kogukonna usujuhid – ei ole võrdväärsed Jumala korraldustega (vaata Mk 7:8, 9). Need olid inimese pärimused ning jõudsid lõpuks sinnamaani, et muutsid „Jumala sõna kehtetuks“ (Mk 7:13).

`Loe 1Kr 11:2 ja 2Ts 3:6. Kuidas eristada Jumala Sõna ja inimese traditsiooni? Miks on väga oluline nende vahel vahet teha?`

Jumala elav Sõna tekitab meis aupakliku ja ustava suhtumise sellesse. Ustavus loob teatud traditsiooni. Meie ustavus peab aga olema truu elavale Jumalale, kes on ilmutanud oma tahte Jumala kirjasõnas. Seega on Piiblil ainulaadne osa, mis asendab kõik inimese traditsioonid. Piibel seisab kõrgemal ja on üle kõigist, ka headest traditsioonidest. Traditsioone, mis kasvavad välja meie kogemusest Jumala ja Tema Sõnaga, tuleb pidevalt kontrollida Pühakirja mõõdupuuga.

`Mida teeme kogudusena, millele võib panna külge sildi „traditsioon“? Miks on alati tähtis eristada traditsioone Piibli õpetustest? Jaga oma vastust hingamispäeval klassis.`
