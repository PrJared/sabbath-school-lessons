---
title:  Kes kirjutas Piibli ja kus?
date:   30/03/2020
---

Väga haruldasel moel tunnistab paljude kirjutajate olemasolu, elukoht ja taust Jumala tegutsemisest selle nimel, et edastada ajalugu ja oma sõnum inimkonnale, kuigi Tema sihtrühm on kultuuriliselt niivõrd kirju.

`Mida räägivad järgmised piiblisalmid meile Piibli kirjutajatest ja nende taustast? (2Ms 2:10; Am 7:14; Jr 1:1–6; Tn 6:2–6; Mt 9:9; Fl 3:3–6; Ilm 1:9).`

Piibli kirjutasid inimesed, kes pärinesid väga erinevast keskkonnast ja erinevatest oludest. Mõni tegi kirjatööd lossis, teine vanglas, kolmas maapaos ja osa misjonireisidel, et jagada evangeeliumi. Nendel meestel oli erinev haridus ja amet. Mõnest, näiteks Moosesest, pidi saama kuningas, teine, näiteks Taaniel, töötas juhtival kohal. Mõni oli lihtne karjane. Mõni oli verinoor ja teine üsna vana. Sellistele erinevustele vaatamata oli neil kõigil midagi ühist: Jumal oli nad kutsunud ja inspireeris neid Püha Vaimu kaudu kirjutama Tema rahvale sõnumeid, ükskõik, millal ja kus nad elasid.

Osa kirjutajaid nägi pealt sündmusi, mida nad kirja panid. Teised tegid sündmuste kohta hoolikat isiklikku uurimistööd või olid hoolsad kasutama olemasolevaid dokumente (Jos 10:13; Lk 1:1–3). Kuid Piibli kõik osad on inspireeritud (2Tm 3:16). Sel põhjusel märgib Paulus, et „mis iganes enne on kirjutatud, see on kirjutatud meile õpetuseks, et meil kannatlikkuse ja Pühakirja julgustuse kaudu oleks lootust“ (Rm 15:4). Jumal, kes lõi inimkeele, tegi valitud inimesed suutlikuks inimlikes sõnades usaldusväärselt ja töökindlalt edasi andma inspireeritud mõtteid.

„Jumal on arvanud heaks edastada Tema tõde maailmale inimlike vahendajate kaudu, ning Ta ise, oma Püha Vaimu kaudu, valmistas need mehed ette ja tegi nad suutlikeks tegema Tema tööd. Tema juhtis mõtet valima seda, mida rääkida ja mida kirjutada. Aare usaldati saviastjatesse, kuid see on siiski pärit taevast.“ – Ellen G. White, _Valitud kuulutused_, 1. raamat, lk 26.

`Nii palju erinevaid kirjutajaid nii erineva taustaga ja ometi avaldub nende kõigi kaudu sama Jumal. Kuidas aitab selline hämmastav tõsiasi meie jaoks rõhutada Jumala Sõna tõepära?`
