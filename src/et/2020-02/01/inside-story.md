---
title:  Misjonilugu
date:   03/04/2020
---

#### Palvetera

_Loo on kirja pannud Andrew McChesney Adventmisjonist._

Yolanda Malla õppis palve väge tundma riisipõllul.

Yolanda sai ühe oma kaasmaalase, filipiinlase põllule tööle riisi istutama ja harima pärast seda, kui abikaasa temast lahutas ja jättis ta kahe väikese pojaga maha. Maaomanik andis naisele loa töötada riisipõllul tingimusega, et poole saagist annab naine omanikule. See põld asus Yolanda sugulasele kuuluva põllu kõrval.

Yolanda töötas kõvasti ja kui riis hakkas valmima, nägi naine, et saak tuleb tõenäoliselt esmaklassiline.

„Issand, ma soovin, et miski seda riisi ei hävitaks,“ palvetas ta. „Mul on seda vaja oma laste toitmiseks.“

Kaks nädalat hiljem tabas piirkonda kohutav torm. Yolanda kuulis, kuidas tuul ja vihm tema kodu piitsutasid.

Järsku meenus talle riis.

„Mina ei saa midagi teha, Issand,“ ütles ta. „Palun, mõtle mu palvele.“

Mõni päev hiljem, kui tulvavesi oli taganenud, läks Yolanda kodust välja riisipõllule, et kahju üle vaadata.

Tema üllatuseks oli riis pruun ja küps. Põllul ei olnud märkigi sellest, et oli möllanud metsik torm.

Yolanda heitis pilgu ümberkaudsetele põldudele. Need olid täielikult laastatud. Ka tema sugulase viljasaak oli hävinud.

Lõikusajal oli omanik hämmingus.

„Esimest korda on sellel riisipõllul kasvanud esmaklassiline riis,“ ütles mees üllatusega hääles. „Rotid sõid ära selle taluniku viljasaagi, kes siin möödunud aastal üürilisena riisi kasvatas.“

Närilised olid nii palju riisi nahka pistnud, et eelmisel maaharijal oli saaki jätkunud ainult oma tarbeks. Yolanda aga vajas oma riisi koristamisele appi 17 inimest.

Heldet viljasaaki vaadates tuletas Yolanda meelde oma palvet tormisel ööl.

„Väike palve on võimas palve,“ ütles ta meie vestluse ajal Küprosel, kus ta koduabilisena töötab. „Väikesest palveterast tuli miljoneid riisiteri. Me ei suutnud selle riisi üle isegi arvestust pidada.“

_Loe järgmisel nädalal sellest, kuidas Yolanda Küprosel seitsmenda päeva adventistiks sai ja kaks sõpra Jeesuse juurde juhtis._

_Osa selle veerandaasta kolmeteistkümnenda hingamispäeva annetusest aitab ehitada uue kogudusehoone ja kogukonnakeskuse Nikosiasse Küprosel._
