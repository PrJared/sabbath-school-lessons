---
title:  Elava Jumala Sõna
date:   29/03/2020
---

Sageli peetakse inimese viimaseid sõnu tema t_ähtsaimateks_ sõnadeks. Mooses, kes pani kirja Piibli viis esimest raamatut, laulis rahvale oma surma eel ühe laulu (5Ms 31:30 – 32:43).

`Loe 5Ms 32:45–47. Milleks nimetab Mooses Jumala Sõna ja selle väge heebrealaste elus enne tõotatud maale astumist?`

Moosese viimastes sõnades on tugev manitsus. Häälestades inimeste südant kuulama Jumala sõnu, mida Jumal tema, Moosese kaudu oli rääkinud, tahtis Mooses rõhutada, et inimeste tähelepanu peab püsima Jumalal ja Tema tahtel nende elu jaoks. Neid sõnu oma lastele õpetades pidi iga põlvkond edasi andma teadmise Jumala lepingulisest päästeplaanist. Pane tähele, et iisraellastel ei tule sõnu välja noppida ja valida, vaid neil tuleb kuuletuda ehk teha „Seaduse kõigi sõnade järgi“ (5Ms 32:46).

Maa ajaloo lõpul on Jumalal rahvas, kes jääb ustavaks kogu Pühakirjale, mis tähendab, et nad peavad Jumala käske ja neil on Jeesuse usk (Ilm 12:17). Need inimesed jäävad truuks Piibli õpetusele, sest see annab tõepoolest elule väärtuse maa peal ja, veel enam, tagab igavese elu kodus, mille Jeesus meile valmistab (Jh 14:1–3).

`Loe Jh 1:1–5, 14; Jh 14:6. Mida räägivad need piiblisalmid meile Jeesusest ja igavesest elust? Kuidas on lihakssaanud Sõna seotud Pühakirja ilmutuse ja inspiratsiooniga?`

Kogu Pühakirja keskpunkt ja lõppsiht on Jeesus. Tema lihassetulek Messiana täitis Vana Testamendi prohvetikuulutused. Kuna Ta elas, suri ja elab jälle, kinnitab see koos Pühakirjaga meile tõotust igavesest elust uuekslooduna.

`Loe veelkord 5Ms 32:47. Kuidas oled oma nahal kogenud tõde, et Jumala Sõnale kuulekas olemine „pole olnud sinu jaoks asjatu“? Miks ei ole usk Jumalasse ja Tema Sõnale kuulekas olemine kunagi asjatu?`
