---
title:  Sõna ümbermuutev vägi
date:   02/04/2020
---

`Loe 2Kn 22:3–20. Miks kuningas Joosija oma riided lõhki rebis? Kuidas muutis tema avastus teda ja kogu Juuda rahvast?`

621\. aastal eKr, mil Joosija oli umbes 25aastane, avastas ülempreester Hilkija „Seaduse raamatu“. Tõenäoliselt oli tegemist Moosese viie raamatuga või siis just Moosese viienda raamatuga. Joosija isa Aamoni valitsemisajal ja väga jumalavallatu vanaisa Manasse ajal oli see kirjarull Baali, Ašera ja „kõigi taevavägede“ kummardamise keskel kaduma läinud (2Kn 21:3–9). Kui Joosija saab kuulda lepingu tingimused, rebib ta äärmises ahastuses oma riided lõhki, sest tajub, kui kaugele on tema ja ta rahvas läinud õige Jumala teenimisest. Viivitamata alustab ta kogu maal usupuhastusega, kisub maha ohvrikünkad ja purustab võõrjumalate kujud. Kui ta sellega lõpetab, on Juudas järele jäänud ainult üks jumalakummardamise paik: Jumala tempel Jeruusalemmas. Jumala Sõna leidmine toob veendumuse ja patukahetsuse ning annab jõu olukorda muuta. See muutus saab alguse Joosijast ja levib lõpuks teisteni Juudamaal.

`Kuidas kinnitab Piibel meile, et Pühakirjal on vägi elu muuta ja meile pääseteed näidata? Loe Jh 16:13; Jh 17:17; Hb 4:12 ja Rm 12:2.`

Piibli väe üheks võimsaimaks tunnistuseks on inimese muutunud elu. Sõna tungib läbi inimese patu ja rikutuse ning näitab meie tõelist inimloomust ja vajadust Päästja järele.

Sellist ainulaadset raamatut nagu Piibel – ajaloole tuginevat, ettekuulutustest _läbi imbunud ja elumuutva väega raamatut_ – tuleb ka tõlgendada ainulaadsel moel. Seda ei saa tõlgendada nii, nagu mõnd muud raamatut, sest Jumala _elusõna_ tuleb mõista elava Kristuse valgel, kes tõotas saata oma Vaimu juhtima meid „kogu tõesse“ (Jh 16:13). Niisiis peab Piibel kui Jumala tõe ilmutus sisaldama selle tõlgitsemise põhimõtted. Leiame need põhimõtted _üles_, kui õpime tundma, kuidas Pühakirja kirjutajad kasutasid Pühakirja ja lähtusid sellest, kui nad lubasid Pühakirjal ennast ise _tõlgendada._
