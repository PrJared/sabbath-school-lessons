---
title:  Piibel kui ajalugu
date:   01/04/2020
---

Teiste „pühade“ raamatutega võrreldes on Piibel ainulaadne, sest ta on tükike ajaloost. See tähendab, et Piibli näol ei ole tegemist ühe inimese filosoofiliste mõtetega (toome näiteks Konfutsiuse või Buddha), vaid Piibel on kirjapanek Jumala tegudest ajaloo jooksul, mis suunduvad ühe erilise sihi poole. Piibli puhul on sihtideks 1) Messia tuleku tõotus ja 2) Jeesuse teine tulemine. Juutliku-kristliku usu selline kulg on ainulaadne, võrreldes paljude teiste maailmausundite (muistse Egiptuse omast kaasaja idareligioonideni) tsüklilise arusaamaga.

`Loe 1Kr 15:3–5, 51–55; Rm 8:11 ja 1Ts 4:14. Millise õppetunni annavad need tekstiosad meile Kristuse ülestõusmise ajaloolise tõe kohta ja, veel tähtsam, mida see meie jaoks isiklikult tähendab?`

Nelja evangeeliumi ja Pauluse tunnistus on, et Jeesus suri, maeti, Ta tõusis ihulikult surnuist üles ja Teda nägi avalikult palju inimesi. Selle õigsust kinnitasid pealtnägijad, kes Ta hauda panid ja hiljem tühja hauda nägid. Tunnistajad puudutasid Jeesust, Ta sõi koos nendega. Maarja Magdaleena, Maarja (Jeesuse ema) ja veel üks naine nägid Teda ülestõusnud Kristusena. Jüngrid rääkisid Temaga Emmause teel. Jeesus esitas neile avalikult suure misjonikäsu. Paulus kirjutab, et kui see Pühakirja tunnistus hüljata, siis on meie jutlustamine ja usk „tühine“ (1Kr 15:14). Teised tõlked ütlevad „asjatu“ (REB) või „kasutu“ (NIV). Jüngrid teatavad: „Issand on tõesti üles äratatud“ (Lk 24:34) või NIV tõlkes: „See on tõsi! Issand on üles tõusnud.“ Kreeka sõna _ontos_ viitab millelegi, mis tegelikult aset leidis. Seda tõlgitakse „tõesti“, „teadagi“ või „päriselt“. Jüngrid tunnistavad, et „Issand on tõepoolest üles tõusnud“ (NKJV).

Kristust kujutatakse ka „uudseviljana“ (1Kr 15:20) kõigist surnutest. Ajalooline tõsiasi, et Kristus tõusis ihulikult surmast üles ja elab praegu, on tagatis, et nemadki äratatakse üles nii, nagu äratati Tema. Kõik õiged „tehakse elavaks Kristuses“ (1Kr 15:22). Siinne sõna annab mõista, et tegemist on tuleviku loomistööga, mil „Kristuse omad“ ehk Temale truuks jäänud inimesed äratatakse „Tema taastulekul“ (1Kr 15:23), „viimse pasuna hüüdes“ (1Kr 15:52).

`Miks on ülestõusmise tõotusel meie usus niivõrd keskne koht, eriti seetõttu, et mõistame, et surm on nagu uni? Miks on meie usk ilma selleta tõepoolest „tühine“?`
