---
title:  Kohus võttis istet
date:   18/02/2020
---

Olles vaadanud nägemuses nelja metslooma ja väikese sarve tegevust, näeb prohvet taevases kohtus toimuvat (Tn 7:9, 10, 13, 14). Kui kohus koguneb, asetatakse kohale troon ja Elatanu võtab istet. Nagu vaatepilt taevas näitab, on tuhanded ja tuhanded taevased olevused Elatanu ees kaasa aitamas, kohus võtab istet ja raamatud avatakse.

Kohtu juures on oluline märkida, et see leiab aset _pärast_ väikese sarve 1260aastast tegevusperioodi (aastad 538–1798 pKr; vaata reedest osa), kuid enne Jumala lõpliku riigi rajamist. Tegelikult esineb nägemuses lausa _kolmel korral_ järgmine loend:

<center>Väikese sarve faas (538–1798)</center>

<center>Kohus taevas</center>

<center>Jumala igavene riik</center>

`Loe Tn 7:13, 14, 21, 22, 26, 27. Mil viisil on kohus Jumala rahvale kasuks?`

Vana Testament kirjeldab kohtumõistmisega seotud seiku kogudusetelgi ja templi ajast, kuid kohus, millele siin osutatakse, on teistsugune. Tegemist on kosmilise kohtuga, mis mõjutab lisaks väikesele sarvele ka Kõigekõrgema pühasid, kes saavad lõpuks kuningriigi.

Tn 7. peatükk ei kirjelda kohtuistungit ega selle üksikasju algusest lõpuni. Kuid see annab mõista, et kohus toimub, kuna väike sarv ründab Jumalat ja Tema rahvast. Siin rõhutatakse nimelt kosmilises mõõtmes kohtu algust. Tn 8. ja 9. peatükis (vaata järgmiste nädalate õppetükke) saame teada kohtu algusaja ja tõsiasja, et see kohus on seotud taevase pühamu puhastamisega taevasel lepituspäeval. Siinne õppetund teeb selgeks, et meil on tegemist Kristuse tagasituleku eelse (pre-advent) kohtuga taevas, mis on Jumala rahva poolt (Tn 7:22).

`Miks on arusaamine sellest, mida Jeesus meie heaks ristil tegi, kaalukeeleks, kas meil on kohtupäeval kindlustunne? Mida oleks meil loota või mida saaksime loota ilma ristita? (Vaata Rm 8:1.)`
