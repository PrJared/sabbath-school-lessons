---
title:  Kõigekõrgema pühad
date:   20/02/2020
---

`Mis sünnib Jumala rahvaga järgmiste salmide põhjal? Tn 7:18, 21, 22, 25, 27.`

„Kõigekõrgema pühad“ tähistab Jumala rahvast. Väikese sarvena kujutatud võim ründab neid. Kuna nad toonitavad Jumala Sõnale ustavaks jäämist, kiusatakse neid paavstivõimu ajal taga. Kristlasi kiusati taga ka paganliku Rooma impeeriumi (neljanda metsalise) ajal, kuid Tn 7:25 nimetatud tagakiusamine on pühade piinamine väikese sarve poolt, mis tõuseb esile alles pärast seda, kui Rooma paganlik etapp lõppeb.

Aga Jumala rahvas ei jää igaveseks ilmalike võimude rõhumise alla. Jumala riik asendab maailma riigid. Huvitav on, et nägemuses anti ju Inimesepojale „valitsus ja au ning kuningriik“ (Tn 7:14). Kuid ingli pakutud tõlgenduses on hoopis „pühad“ need, kes saavad kuningriigi (Tn 7:18). Siin ei ole vastuolu. Kuna Inimesepoeg on seotud Jumalaga ja inimsooga, siis on Tema võit nende võit, keda Ta esindab.

Kui ülempreester küsis, kas Jeesus on Messias, siis viitas Inimesepoeg Jeesus Ps 110:1-le ja Tn 7:13, 14-le ning ütles: „Mina olen see, ja te näete Inimese Poja istuvat Väe paremal käel ja tulevat taeva pilvedega“ (Mk 14:62). Niisiis on Jeesus meie esindaja taevases kohtus. Ta on juba võitnud pimeduse jõud ning jagab oma võitu nendega, kes tulevad Tema juurde. Seega ei ole põhjust karta. Apostel Paulus ütleb väga tabavalt: „Kuid selles kõiges me saame täieliku võidu tema läbi, kes meid on armastanud. Sest ma olen veendunud, et ei surm ega elu, ei inglid ega peainglid, ei praegused ega tulevased, ei väed, ei kõrgus, ei sügavus ega mis tahes muu loodu suuda meid lahutada Jumala armastusest, mis on Kristuses Jeesuses, meie Issandas“ (Rm 8:37–39).

`Vaata, kui täpselt kujutab Taanieli nägemus ajalugu tuhandete aastate pikkuses. Kuidas peaks see aitama meil õppida Jumala tõotuste usaldamist tuleviku suhtes?`
