---
title:  Neli metslooma
date:   16/02/2020
---

`Loe Tn 7. peatükki. Mis on Taanielile näidatava tuum ja mille kohta see nägemus käib?`

Iga Taanielile näidatud metsloom vastab Nebukadnetsarile näidatud kuju ühele või teisele osale, kuid nüüd lisatakse iga kuningriigi kohta üksikasju. Huvitav on, et olevused, kes sümboliseerivad paganlikke riike, on kõik söögiks kõlbmatud loomad. Kui neljandat metsalist mitte arvestada, siis kirjeldab Taaniel neid olendeid tuntud loomade kaudu. Nii ei ole loomad suvalised sümbolid, kuna igaüks neist kannab mõnd enda esindatava kuningriigi iseloomustavat joont või osutab mõnele selle tahule.

Lõvi. Lõvi sobib kõige paremini esindama Babülooniat. Tiibadega lõvid kaunistasid palee seinu ja muid Babüloonia kunstiteoseid. Nägemuses kujutatud lõvil tõmmatakse lõpuks tiivad seljast, ta pannakse püsti seisma nagu inimene ning ta saab inimese südame. See protsess sümboliseerib Babüloonia impeeriumi moraalset laostumist viimaste kuningate ajal.

Karu. Karu esindab Meedia-Pärsia impeeriumi. Tõsiasi, et loom tõstetakse ühele küljele, näitab pärslaste üleolekut meedlastest. Kolm küljeluud tema hammaste vahel esindavad Meedia-Pärsia impeeriumi kolme põhilist vallutusala: Lüüdiat, Babülooniat ja Egiptust.

Panter. Vilgas panter kujutab Kreeka impeeriumi, mille rajas Aleksander Suur. Neli tiiba muudavad selle looma veel kiiremaks ja kujutavad tabavalt Aleksandrit, kes allutas mõne aastaga oma valitsusele kogu tuntud maailma.

Kole ja kohutav metsaline. Kui eelnevad olendid meenutavad tuntud loomi, siis see olend on klass omaette. Esimeste kohta öeldakse „nagu“ lõvi või „nagu“ karu, kuid viimast ei võrrelda kellegagi. See mitme sarvega metsloom näib ka palju õelama ja röövellikumana kui eelnevad. Niisugusena kujutab see tabavalt paganlikku Roomat, mis vallutas, valitses ja trampis maailma oma raudsete jalgadega.

`Kõik aastatuhanded inimajaloos on tulnud ja läinud nagu ette kuulutatud. Kui suurt julgustust saad teadmisest, et kogu selle käratseva, rahutu ja ajuti täieliku kaose üle valitseb Jumal? Mida õpetab see meile Pühakirja usaldusväärsusest?`
