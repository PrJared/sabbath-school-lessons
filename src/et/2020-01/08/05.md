---
title:  Inimesepoja tulemine 
date:   19/02/2020
---

`Loe Tn 7:13. Kes on Inimesepoeg ja kuidas sina Ta ära tunned? (Vaata ka Mk 13:26; Mt 8:20; Mt 9:6; Lk 9:26; Lk 12:8.)`

Kui kohus lahti läheb, astub esile kõige tähtsam tegelaskuju: Inimesepoeg. Kes Ta on? Esiteks, Inimesepoeg saabub omanäolise taevase isikuna. Kuid nagu nimi mõista annab, on Temas ka inimese tunnused. Ta on nimelt jumalik-inimlik isik, kes asub kohtus täitma aktiivset osa. Teiseks, Inimesepoja tulemine taeva pilvedel on Uue Testamendi tavapärane kujund Kristuse teise tulemise kohta. Kuid Tn 7:13 ei kujuta Inimesepoega tulemas taevast maa peale, vaid liikumas horisontaalselt taevas ühest kohast teise selleks, et ilmuda Elatanu ette. Kolmandaks, Inimesepoja tulemise kirjeldamine taeva pilvedel vihjab Issanda nähtavale ilmumisele. Kuid sama kujund meenutab ka ülempreestrit, kes siseneb lepituspäeval suitsutusrohupilvest ümbritsetuna kõige pühamasse paika, et pühamu puhastada.

Inimesepoeg on ühtlasi kuninglik tegelane. Ta saab valitsuse, au ja kuningriigi „ja kõik rahvad, suguvõsad ja keeled teenisid teda“ (Tn 7:14) Tegusõna „teenima“ saab tõlkida ka kui „kummardama“. 1.–7. peatükis esineb see üheksal korral (Tn 3:12, 14, 17, 18, 28; Tn 6:17, 21; Tn 7:14, 27) ning sisaldab mõtet, et jumalusele avaldatakse austust. Niisiis, väikese sarve kujutatud ususüsteem kahjustab oma Jumala seaduse muutmise püüdlusega Jumala kummardamist ja Jumalale au andmist. Siin kirjeldatud kohus näitab, et lõpuks taastatakse õige kummardamine. Paavstliku süsteemi kehtestatud jumalateenimise kord seab muuhulgas Jumala ja inimese vahele vahemeheks pattulangenud inimese. Taanieli raamat näitab, et ainus vahemees, kes suudab inimkonda Jumala ees esindada, on Inimesepoeg. Piibel ütleb ju: „Sest üks on Jumal, üks on ka vahemees Jumala ja inimeste vahel: inimene Kristus Jeesus“ (1Tm 2:5).

`Miks on kõige selle põhjal, mida oleme Piiblist Jeesuse elu ja iseloomu kohta lugenud, nii julgustav teada, et Tema on vahetult siin kirjeldatud kohtupidamise keskmes?`
