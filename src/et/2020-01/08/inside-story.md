---
title:  Misjonilugu
date:   21/02/2020
---

#### Ime Egiptuses

_Selle loo on kirja pannud Andrew McChesney.Palveta, et Egiptuses ja ümberkaudu oleks järjest enam misjoni-imesid. Täname sind misjoniannetuste eest, mis muudavad imed võimalikuks._

Plaan näis laitmatu: muuta päevinäinud seitsmenda päeva adventistide kirik Egiptuse pealinna südames elujõuliseks kogukonnakeskuseks.

Kuid ehitusfirmad lükkasid tagasi mõtte Kairo Keskkirik täielikult ümber ehitada. „Te ei saa mingil juhul luba,“ ütles ühe ehitusfirma peainsener.

Koguduse juhid palvetasid ja otsustasid usus edasi liikuda. Nad võtsid ühendust veel ühe ehitusfirmaga ja uurisid renoveerimiseks vajamineva loa kohta.

„Tõsi, seda on keeruline saada,“ vastas vaneminsener. „Aga me mõtleme, et saame loa ühe kuni kolme kuu jooksul.“

Kuu aega hiljem helistas insener tagasi ja teatas, et ehitusluba oli käes.

Selline kiire edenemine hämmastas adventkiriku Egiptuse-Sudaani misjonipõllu laekurit Akram Khani. „Ühe kuuga!“ ütles ta vestlusel. „See oli esimeseks märgiks, et Jumal tõesti tahtis selle hoonega midagi ette võtta.“

Edasised imed järgnesid üksteisele kiiresti, ütlesid koguduse juhid. Keskkiriku valdus läbis aastaga täieliku uuenduskuuri ja avas 2018. aastal uksed Ramsese Kultuurikeskusena. Adventkoguduse esimees Ted N. C. Wilson avas taas pidulikult neljakorruselise kompleksi ning tuletas koguduseliikmetele meelde, et koguduse missiooni võtmekohaks on inimeste aitamine suur­linnades. „Kairo on peaaegi 20 miljoni elanikuga linn – siin on murest murtud inimesi, kurjuse küüsis olevaid inimesi, oma vajaduste suhtes pimedaid inimesi, vaimulikult näljaseid inimesi,“ ütles Wilson keskkiriku uue ilme saanud saalis kõnet pidades. „Just sellepärast on olemas Ramsese Kultuurikeskus.“

Keskkirik, mille 750 istekohta täitsid varem kogu hoone, on nüüd ühes servas ja mahutab kuni 280 inimest. Renoveeritud hoones on ka eelkool, hambakliinik, liikumiskeskus, massaažiruum, õppeköök ja seitse klassituba terviseloengute ning inglise keele õppe jaoks. Adventkogudusel on Kairos 200 liiget ja Egiptuses kokku 800. Egiptus on Aafrika riik, mille elanikkond on umbes 100 miljonit.

Wilson ja koguduse teised juhid tänasid Jumalat kiiruse eest, millega Ramsese Kultuurikeskus valmis sai, märkides olulise sammuna ära ehitusloa saamise. Khan (pildil) ütles, et siinkohal imed ei lõppe. „Kõik, mida me selle hoonega ette võtame, on ime,“ ütles Pakistani päritoluga Khan, kes on teeninud Egiptuses kaheksa aastat.

Palveta, et Egiptuses ja ümberkaudu oleks järjest enam misjoni-imesid. Täname sind misjoniannetuste eest, mis muudavad imed võimalikuks.