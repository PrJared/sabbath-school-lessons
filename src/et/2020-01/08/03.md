---
title:  Väike sarv
date:   17/02/2020
---

`Loe Tn 7:7, 8, 19–25. Kes on väikese sarvega kujutatud võim, mis kerkib otseselt esile neljandast metsalisest ja jääb osaliselt selleks?`

Eile saime teada, et kümne sarvega raevukas metsloom, kes valitses maailma ülima julmusega, kujutab paganlikku Roomat. Nüüd mõtiskleme väikese sarve ja võimu üle, mida see esindab. Nägemuses kujutatud neljandal metsalisel oli kümme sarve, millest kolm kisti välja, et teha teed väikesele sarvele. Sellel sarvel on inimese silmad ja see räägib „suurustavaid sõnu“ (Tn 7:8). On selge, et väike sarv kerkib esile kohutavaks loomaks nimetatud olevusest; paganlikust Roomast. Mingis mõttes laiendab või jätkab sarv mõningaid paganliku Rooma jooni. Tegemist on lihtsalt sama võimu hilisema etapiga.

Taaniel näeb, et sarv sõdib pühadega. Ingel seletab talle, et see sarv on kuningas, kes sooritab kolm ebaseaduslikku tegu:

(1) suurustab Kõigekõrgema vastu,

(2) kiusab taga Kõigekõrgema pühasid,

(3) püüab muuta aegu ja seadust. Ning sellest tulenevalt antakse pühad tema kätte. Edasi annab ingel teada väikese sarve tegevuse ajaraami: _aeg,_ _ajad_ ja _pool aega_. Antud juhul on tegu prohvetliku keelega ning sõna _aeg_ tähendab siin „aastat“ ja nii tähistab väljend _ajad_ aastaid, kahekordsust: „kaks aastat“. Seega on tegemist kolme ja poole prohvetliku aastaga, mis vastavalt päev-aasta põhimõttele osutub 1260aastaseks perioodiks. Selle aja jooksul asub väike sarv ründama Jumalat ja piinama pühasid ning püüab muuta Jumala seadust.

`Loe 2Ts 2:1–12. Milline sarnasus on siin nimetatud seadusevastase inimese ja väikese sarve vahel? Millisest võimust siin meie usu kohaselt räägitakse ja miks? Milline ainus võim kerkib esile paganlikust Roomast, kuid jääb Rooma osaks; võim, mis ulatub paganliku Rooma ajast maailma ajaloo lõpuni ja on seega olemas ka tänapäeval?`
