---
title:  Toetav Mõte
date:   21/02/2020
---

Põgus pilk ajaloole näitab, et pärast Rooma impeeriumi kokku­varisemist, mis toimus põhjast tulnud barbarite rünnakute tõttu, kasutas Rooma piiskop ära kolme barbarihõimu kukutamise ja kehtestas Roomas 538. aastal pKr enda ainuvõimu. Niisuguses protsessis võttis ta üle palju Rooma impeeriumi institutsionaalseid ja poliitilisi funktsioone. Sellest tekkis paavstlus, mis panustas ajalikule ja religioossele võimule, kuni Napoleon ta 1798. aastal võimult kõrvaldas. See ei teinud lõppu Roomale, küll aga tagakiusamisena määratletud etapile. Vähe sellest, et paavst väitis end olevat Kristuse asetäitja, tõi ta kogudusse ka mitu Piiblile vastandlikku õpetust ja tava. Nende paljude „aegade ja seaduste“ muutmiste hulgas, mida paavstlus juurutas, on puhastustuli, peale sunnitud patukahetsus (= ennast nuheldakse pattude pärast), aurikulaarne ülestunnistus (=patud sosistatakse pihiisa kõrvu) ning hingamispäeva käsu muutmine pühapäevale.

„Oma jõuga ei suuda inimene vaenlase süüdistustele vastu seista. Patust määrdunud riideis ja oma süüd tundvana seisab inimene Jumala ees. Kuid Jeesus, meie Kaitsja, esitab mõjuva palve kõikide eest, kes kahetsuses ja usus on usaldanud oma elu Tema hoolde. Tema kaitseb neid ning võidab nende pealekaebaja Kolgata võimsate argumentidega. Jeesuse täiuslik kuulekus Jumala käskudele on andnud Talle kogu meelevalla taevas ja maa peal ning Ta esitab Isale oma armu ja lepituse süüdlase inimese süü asemel. Jumala rahva süüdistajale ütleb Jeesus: „Issand sõidelgu sind, Saatan. Need on minu verega ostetud hinged, tulest tõmmatud tukid.“ Ja neile, kes usus loodavad Temale, kinnitab Ta: „Vaata, ma olen su süü sinult ära võtnud ja ma riietan sind uute riietega!“ (Sk 3:4).“ – Ellen G. White, „Prohvetid ja kuningad“, lk 586, 587.

Plaan näis laitmatu: muuta päevinäinud seitsmenda päeva adventistide kirik Egiptuse pealinna südames elujõuliseks kogukonnakeskuseks.

Kuid ehitusfirmad lükkasid tagasi mõtte Kairo Keskkirik täielikult ümber ehitada. „Te ei saa mingil juhul luba,“ ütles ühe ehitusfirma peainsener.

Koguduse juhid palvetasid ja otsustasid usus edasi liikuda. Nad võtsid ühendust veel ühe ehitusfirmaga ja uurisid renoveerimiseks vajamineva loa kohta.

„Tõsi, seda on keeruline saada,“ vastas vaneminsener. „Aga me mõtleme, et saame loa ühe kuni kolme kuu jooksul.“

Kuu aega hiljem helistas insener tagasi ja teatas, et ehitusluba oli käes.

Selline kiire edenemine hämmastas adventkiriku Egiptuse-Sudaani misjonipõllu laekurit Akram Khani. „Ühe kuuga!“ ütles ta vestlusel. „See oli esimeseks märgiks, et Jumal tõesti tahtis selle hoonega midagi ette võtta.“

Edasised imed järgnesid üksteisele kiiresti, ütlesid koguduse juhid. Keskkiriku valdus läbis aastaga täieliku uuenduskuuri ja avas 2018. aastal uksed Ramsese Kultuurikeskusena. Adventkoguduse esimees Ted N. C. Wilson avas taas pidulikult neljakorruselise kompleksi ning tuletas koguduseliikmetele meelde, et koguduse missiooni võtmekohaks on inimeste aitamine suur­linnades. „Kairo on peaaegi 20 miljoni elanikuga linn – siin on murest murtud inimesi, kurjuse küüsis olevaid inimesi, oma vajaduste suhtes pimedaid inimesi, vaimulikult näljaseid inimesi,“ ütles Wilson keskkiriku uue ilme saanud saalis kõnet pidades. „Just sellepärast on olemas Ramsese Kultuurikeskus.“

Keskkirik, mille 750 istekohta täitsid varem kogu hoone, on nüüd ühes servas ja mahutab kuni 280 inimest. Renoveeritud hoones on ka eelkool, hambakliinik, liikumiskeskus, massaažiruum, õppeköök ja seitse klassituba terviseloengute ning inglise keele õppe jaoks. Adventkogudusel on Kairos 200 liiget ja Egiptuses kokku 800. Egiptus on Aafrika riik, mille elanikkond on umbes 100 miljonit.

Wilson ja koguduse teised juhid tänasid Jumalat kiiruse eest, millega Ramsese Kultuurikeskus valmis sai, märkides olulise sammuna ära ehitusloa saamise. Khan (pildil) ütles, et siinkohal imed ei lõppe. „Kõik, mida me selle hoonega ette võtame, on ime,“ ütles Pakistani päritoluga Khan, kes on teeninud Egiptuses kaheksa aastat.

## Küsimused aruteluks:

`1. Vaata neljandast metsalisest esile kerkiva ja selle osaks jääva väikese sarve võimu kõiki iseloomulikke tunnuseid. Missugune võim ainsana tuli sajandeid tagasi esile paganlikust Roomast ja on lisaks Jumala rahva tagakiusamisele püsinud tänase päevani? Miks aitab selline selge määratlemine meid kaitsta väikese sarve tuvastamise üle targutamise eest, sealhulgas mõttekäigu eest, et väike sarv kujutab paganlikku Kreeka kuningat, kes kadus ajalukku rohkem kui poolteist sajandit enne Jeesuse esimest tulekut? Kuidas peaksid sellised selged tundemärgid kaitsma meid ka uskumast, et väike sarv on mingisugune võim tulevikus, keda pole veel tulnud?`

---
Päikeseloojang 17.27
