---
title:  Pöördumine armu poole
date:   02/03/2020
---

`Loe Tn 9:3–19. Mille põhjal esitab Taaniel oma palve halastuse saamiseks?`

Peaksime eriliselt ära märkima mõne mõtte sellest palvest. Esiteks, mitte kordagi oma palve jooksul ei palu Taaniel selgitust hädade kohta, mis juudi rahvale osaks said. Ta teab põhjust. Tegelikult mainib Taaniel seda ikka ja jälle suurema osa palvest: „Ega ole kuulanud Issanda, oma Jumala häält, et oleksime käinud tema õpetuste järgi, mis ta pani meie ette oma sulaste prohvetite läbi“ (Tn 9:10). Tn 8. peatüki lõpus lahkusime Taanielist viimati siis, kui ta vajas arusaamist, sest ütles, et ta ei mõista nägemust 2 300 õhtust ja hommikust (vaata Tn 8:27).

Teiseks mõttekohaks on tõsiasi, et see palve on Jumala armu anumine, palve, et Jumal oleks valmis andestama oma rahvale, ehkki nad on teinud pattu ja halba. Teatud mõttes peegeldab see võimsalt evangeeliumi; lugu patustest inimestest, kellel pole mingeid oma teeneid, ent ometi otsivad nad armu, mida nad ei vääri, ja andestust, mida nad pole ära teeninud. Kas ei näita see mitte, kus me igaüks isiklikult Jumala ees oleme?

`Loe Tn 9:18, 19. Millise põhjuse esitab Taaniel veel selleks, et Issand ta palvele vastaks?`

Mainimist väärib veel üks külg Taanieli palvest: tungiv palumine Jumala nime au pärast. Palvet ei ajenda Taanieli enda või tema rahva mugavus, vaid Jumala au (Tn 9:17–19). Anumine tuleb rahuldada, sest Jumala nime peab austama.

`Loe 2Kn 19:15–19. Kuidas meenutab Hiskija palve Taanieli oma? Mida ütleb Mt 5:16 selle kohta, kuidas ka meie saame Jumalat austada?`
