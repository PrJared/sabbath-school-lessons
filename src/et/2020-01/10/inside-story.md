---
title:  Misjonilugu
date:   06/03/2020
---

#### Ingel Angola lennujaamas 

_Loo on kirja pannud Andrew McChesney._

Kas inglid elavad lennujaamades?

TAAG Angola Airlines’i lennujaam pakkus mulle ühel hilisõhtul Angola pealinnas Luandas peavarju. Mul oli kahetunnine vahepeatus enne järgmist lendu, mis pidi mu viima sellisesse saareriiki nagu São Tomé ja Príncipe, et koguda sealt misjonilugusid.

Oma pardakaardil märgitud ajal astusin väljumisala pikka ootejärjekorda. Kuid siis, kui ma lennufirma esindajale pardakaardi ulatasin, pöördus ta minu poole portugalikeelse sõnadevalinguga. Minu hämmeldust nähes kutsus ta turvatöötaja, kes selgitas, et mul tuleb 20 minutit oodata.

Kakskümmend minutit hiljem tunnistas lennufirma esindaja mu pardakaardi õigeks ja suunas mind rahvast täis ruumi. Ma ootasin 15 minutit.

Siis hüüdis teine lennufirma esindaja „São Tomé!“ Ühinesin inimestega, kes ootasid eskalaatori juures, et sõita alumise korruse väljumisalasse. Kuid see lennufirma esindaja, kes juhendas pääsu eskalaatorile, ei võtnud minu pardakaarti vastu ja külvas mu taas üle portugalikeelsete sõnadega. Turvatöötajat ei olnud lähedal, kes mulle tõlkinuks, ja ma eeldasin, et mul tuleb oodata 20 minutit.

Teised reisijad sõitsid eskalaatoril allapoole ja varsti jäi ruumi ainult mõni üksik inimene. Otsustasin minna. Mitte keegi ei kontrollinud mu pardakaarti. Eskalaatori lõpul ühinesin ootavate inimeste korratu reaga.

Minutid tiksusid, kuid ainsatki bussi ei tulnud meid lennuki juurde viima.

Siis tuli järjekorras minu ette üks pruunide juuste ja punakaspruuni seljakotiga noormees. Mõtlesin laisalt, miks ta järjekorra lõppu ei lähe. Mõne minuti pärast vaatas ta mulle otsa ja ütles: „Minu inglise keel.“

Ma ei taibanud, mida ta sellega mõtles. Arvasin, et ta räägib ainult portugali keelt.

Mees viipas käega meie ümber olevate inimeste suunas.

„See lend läheb Portugali,“ ütles ta kerge aktsendiga inglise keeles. „São Tomé on seal.“ Ta osutas sama ootesaali serva poole.

„Aitäh!“ hüüatasin ma – ja jooksin. Nii oligi, buss seisis ja ootas saali serva juures ning bussiuksed sulgusid niipea, kui olin sisse jõudnud. Istusin lennukisse, kus oli hõredalt reisijaid, ja mõtlesin uuesti võõrale mehele lennujaamas. Kust ta teadis, et ma inglise keelt rääkisin? Ma polnud mitte kellegagi sõnagi vahetanud. Kust ta teadis, kuhu ma teel olin? Olin pardakaardi taskusse pannud. Miks ta tuli järjekorras just minu ette ja saatis ainult minu rahvahulgast välja?

São Tomésse jõudes jutustasin oma loo kohalikule kogudusejuhile Eliseu R. Xavierile. Tema ütles, et Jumal oli saatnud oma ingli. Kui ma oleksin sellest reisist maha jäänud, ütles ta, oleksin ma pidanud kolm päeva Luandas konutama. Lennukid lendavad São Toméle ainult kolm korda nädalas.

Mul pole kahtlust. Inglid on lennujaamas kodus.