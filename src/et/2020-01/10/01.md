---
title:  Ülestunnistamisest lohutuseni
date:   29/02/2020
---

### Selle nädala õppeaine
Tn 9. ptk; Jr 25:11, 12; 29:10; 2Kn 19:15–19; Mt 5:16; Jk 5:16.

> <p>Juhtsalm</p>
> „Issand, kuule, Issand, anna andeks, Issand, pane tähele ja tee see teoks iseenese pärast; mu Jumal, ära viivita! Sest su linnale ja su rahvale on pandud sinu nimi“ (Tn 9:19).

Tn 9. peatükis on üks Piibli kõige suurepärasemaid palveid. Oma elu olulistel hetkedel väljapääsu otsides kasutab Taaniel palvet selleks, et tulla toime enda ees oleva elu keerukusega. Kui Taanieli ja ta töökaaslasi taheti kuninga salapärase unenäo pärast tappa, ligineb prohvet palves Jumalale (Tn 2. ptk). Ning kui kuninglik käskkiri keelab pöörduda palvega ühegi jumala poole peale kuninga, jätkab Taaniel oma igapäevast palvetamist Jeruusalemma suunas (Tn 6. ptk). Nii et nüüd, kui võtame vaatluse alla Tn 9. peatüki palve, pidagem meeles, et Tn 8. peatükis olev nägemus 2 300 õhtust ja hommikust mõjutab prohvetit vägagi. Kuigi nägemuse üldised piirjooned said seletatud, ei hooma Taaniel kahe taevase olevuse vestlusest kuuldud ajalõiku: „Kaks tuhat kolmsada õhtut-hommikut. Siis saab pühamu taas oma õiguse/saab puhastatud“ (Tn 8:14). Alles siin, 9. peatükis, antakse prohvetile lisavalgust, ja ka see toimub vastusena innukale palvele.

_Selle nädala õppetükki õppides valmistud hingamispäevaks, 7. märtsiks._
