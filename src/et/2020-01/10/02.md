---
title:  Jumala Sõna keskne koht
date:   01/03/2020
---

`Loe Tn 9:1, 2. Taaniel ütleb, et „panin raamatuis tähele“ prohvetikuulutust, mida ta väga hoolikalt uurib. Mis raamatut või raamatuid Piiblist ta silmas peab?`

Palvet vaadeldes saab selgeks, et selle tingib põhjalik uurimine; Taaniel uurib, mida Jumal on eelnevalt Moosesele ja prohvetitele ilmutanud. Olles saanud Jesaja kirjarullist teada, et tema vangipõlveperiood kestab seitsekümmend aastat (vaata Jr 25:11, 12; Jr 29:10), adub Taaniel ajaloolise hetke tähtsust, milles ta elab.

Pidagem meeles, et Taaniel esitab oma palve 539. aastal eKr, aastal, mil Pärsia impeerium tuli Babüloonia asemele. Nii on peaaegu seitsekümmend aastat möödunud ajast, mil Nebukadnetsar vallutas Jeruusalemma ja hävitas templi. Seega on Jumala rahvas Jeremija prohvetikuulutuse kohaselt peagi kodumaale tagasi pöördumas. Jumala Sõna usaldades teab Taaniel, et tema rahvaga juhtub kohe midagi märkimisväärset ja pagendus Babüloonias – nagu Jumal oma Sõnas tõotab – lõppeb peagi ning juudid pöörduvad koju tagasi.

Endale kättesaadavat Pühakirja uurides taipab Taaniel ka oma rahva pattude tõsidust. Kuna nad on murdnud lepingu, on nad katkestanud oma suhte Jumalaga; selle paratamatuks tagajärjeks ongi olnud küüditamine (3Ms 26:14–45). Seega aitab Jumala ilmutatu uurimine Taanielil aegadest aru saada ning annab talle innukuse anuda Jumalat oma rahva pärast.

Maailma ajaloo lõpupäevadele liginedes on meil rohkem kui iial varem vaja uurida Jumala Sõna ja elada selle kohaselt. Ainult Pühakiri annab meile autoriteetse selgituse maailmast, milles elame. Pealegi räägib Pühakiri hea ja kurja vahelise suure võitluse loo ning paljastab tõsiasja, et inimajalugu lõppeb kurjuse hävitamise ja Jumala igavese riigi rajamisega. Mida rohkem Pühakirja tundma õpime, seda paremini suudame aru saada maailma praegusest olukorrast ja meie kohast selles ning samuti lootusest siin lootusetus maailmas.

`Kuidas aitab Piibel meil teatud määral aru saada maailmast, mis iseenesest näib üsna mõttetuna?`
