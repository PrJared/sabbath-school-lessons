---
title:  Kehalise veata ja tark
date:   08/01/2020
---

Taaniel ja ta kaaslased valitakse kuninglikku teenistusse sellepärast, et nad sobivad Nebukadnetsari paika pandud omadustega. Kuninga sõnade kohaselt peavad lossiametnikud olema „ühegi kehalise veata ja ilusa välimusega“ (Tn 1:4). On huvitav, et pühamus teenivad inimesed ja sealsed ohvrid pidid olema „veatud“ (3Ms 22:17–25; 3Ms 21:16–24). Näib nagu kõrvutaks Babüloonia kuningas ennast Iisraeli Jumalaga, niivõrd kui ta nõuab sarnaseid omadusi oma lossis teenivatelt inimestelt. Teisalt võivad sellised eeltingimused tahtmatult mõista anda, et Taaniel ja ta kaasmaalased on elavaks ohvriks Jumalale, kui nad seisavad vastakuti Babüloonia impeeriumiga.

`Loe Gl 2:19, 20; Mt 16:24–26 ja Kr 4:17. Mida räägivad need salmid selle kohta, kuidas saame jääda ustavaks mistahes kiusatuste ees?`

Jumal austab nelja heebrea vangi ustavust ning kümnepäevase katseaja lõpul paistavad nad tervemad ja priskemad kui teised õpilased, kes sõid kuninglikku rooga. Jumal annab oma neljale sulasele „igasuguses kirjas ja teaduses tarkust ja taipu“ ning ainult Taanielile annab Jumal „mõista igasuguseid nägemusi ja unenägusid“ (Tn 1:17). See and täidab Taanieli prohvetlikus tegevuses olulist osa.

Nii, nagu Jumal austab oma sulaste usku Babüloonia õukonnas, nii annab Ta tarkust meile, kui seisame silmitsi selle maailma väljakutsetega. Taanieli ja ta kaaslaste kogemusest õpime, et on tõesti võimalik jääda määrimata meie ühiskonna rikutusega. Samuti õpime, et me ei pea ennast Jumala teenimiseks isoleerima ühiskonnast ja selle kultuurielust. Vähe sellest, et Taaniel ja ta kaaslased elavad kultuuri keskel, mis oli rajatud valedele, eksitustele ja müütidele – neid ka koolitatakse valede, eksituste ja müütide sees. Ning ometi jäävad nad ustavaks.

`Olenemata sellest, kus elame, seisame silmitsi väljakutsega jääda ustavaks sellele, mida oma uskumustele vastupidiste kultuuriliste ja sotsiaalsete mõjutuste keskel usume. Sõnasta mõni oma kultuuri negatiivne joon ja küsi endalt: Kui hästi ma sellele vastu panen?`
