---
title:  Lõpueksam
date:   09/01/2020
---

`Loe Tn 1:17–21. Mis on nelja mehe edu võti? (Vaata ka Ii 38:36; Õp 2:6; Jk 1:5.)`

Pärast kolmeaastast väljaõpet „Babüloonia ülikoolis“ viiakse neli heebrealast kuninga ette lõpueksamit tegema. Vähe sellest, et nad on tervemad kui teised üliõpilased – nad on teistest ka teadmiste ja tarkuse poolest üle. Need neli palgatakse kohe kuningat teenima. Me ei peaks unustama, et need „teaduse ja tarkuse asjad“ sisaldasid kahtlemata palju paganlust. Nad õppisid seda ja, nagu näha, õppisid hästi, kuigi nad seda ei uskunud.

Nebukandnetsar võis mõelda, et sellisel saavutusel pidi olema midagi pistmist lossis antava toiduga ja väljaõppeprogrammiga, mille neli üliõpilast olid läbinud. Taaniel ja tema kaaslased aga teavad, nagu jutustus selgelt ütleb, et nende suurepärane tulemus ei võlgne Babüloonia süsteemile sentigi. Kõik on Jumalalt. Väga jõuline eeskuju sellest, mida Jumal saab teha nende heaks, kes Teda usaldavad. Me ei pea kartma meedia üleujutavat mõju, valitsusi ega muid institutsioone, mis võivad ähvardada meie Jumala lasteks olemise hävitada. Kui toetume täie usaldusega Jumalale, võime olla kindlad, et Tema annab meile keerulistel hetkedel jõu ja hoiab meid kõige kiuste. Võti on meie jaoks õigete valikute langetamises puhkudel, mil meie usk pannakse proovile.

Tn 1. peatükki vaadates saame nii mõnegi väga olulise õppetunni Jumalast: (1) Jumala kontrolli all on ajalugu. (2) Jumal annab tarkust niimoodi, et suudame oma vaenulikus kultuuris ja ühiskonnas edasi liikuda. (3) Jumal tasub neile, kes sisemise veendumuse ja eluviisiga Temale toetuvad.

See peatükk lõppeb kokkuvõttega, et „Taaniel jäi sinna kuningas Koorese esimese aastani“ (Tn 1:21). Siinkohal Koorese (Kyrose) nimetamine on tähendusrikas: see võimaldab pagenduses näha lootusekiirt. Kyros on mees, kelle Jumal valis Jumala rahvast vabastama ja neid Jeruusalemma tagasi laskma. Ehkki peatükk algab lüüasaamise ja küüditamisega, lõppeb see lootuse ja kojutuleku vilksatusega. Selline on meie Jumal: ka meie elu kõige keerulisemates hetkedes avab Ta alati lootuse akna, nii et näeme sära ja rõõmu, mis on kannatuste ja valu taga.
