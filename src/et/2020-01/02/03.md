---
title:  Usk surve all
date:   06/01/2020
---

`Loe läbi Tn 1. ptk. Millise surve alla need noormehed pannakse?`

Pärast Babülooniasse jõudmist tuleb kõnealusel neljal noormehel seista silmitsi väga keerulise olukorraga usu ja veendumuste alal: nad valitakse läbima erilist väljaõpet, et astuda kuninga teenistusse. Muistsed kuningad võtsid sageli parimad mehed oma vangide hulgast kuningalossi teenima, et muuta neid seega ustavaks end vangistanud impeeriumi kuningale ja jumalatele. Tegelikult oli kogu selle protsessi eesmärgiks omamoodi ümberpööramine ja õpetusega läbiimmutamine, mis pidi viima maailmavaate muutumiseni. Selle protsessi ühe osana muudetakse heebrea vangide nimed. Uus nimi tähistab omaniku muutust ja saatuse väljavahetamist. Niisiis kavatsevad babüloonlased panna vangide nimede vahetamisega maksma oma autoriteedi nende üle ning sundida neid omaks võtma Babüloonia väärtushinnanguid ja kultuuri. Nende algsed nimed, mis osutasid Iisraeli Jumalale, asendatakse võõraste jumaluste austamist väljendavate nimedega. Lisaks sellele otsustab kuningas, et noormeestel tuleb süüa tema lauas. Kuninga toidu söömine oli antiikajal väga olulise tähendusega. See näitas jagamatut truudust kuningale ja kajastas sõltumist temast. Ning kuna seda toitu pakuti harilikult impeeriumi jumalale või jumalatele, oli selle söömisel ka sügav religioosne tähendus. Ilmselgelt tähendas see kuninga jumalakummardamissüsteemi omaks võtmist ja selles osalemist.

Niisiis leiavad Taaniel ja ta kaaslased end keerulisest olukorrast. Nende jaoks nõuab Jumalale ustavaks jäämine ja impeeriumi süsteemi ülekaaluka jõu välja kannatamine mitte midagi vähemat kui imet. Et asi veelgi keerulisem oleks, siis on Baabüloni linn ise nagu inimsaavutuste esiletõstmise monument. Baabüloni templite arhitektuuriline ilu, rippuvad aiad ja läbi linna looklev Eufrati jõgi loob pildi ületamatust jõust ja hiilgusest. Seega pakutakse Taanielile ja tema sõpradele võimalust edulooks ning süsteemi hüvede ja heaolu nautimiseks. Nad lakaku olemast heebrea vangid ja saagu kuninglikeks ametnikeks. Kas nad annavad oma põhimõtetes järele, et astuda kerget teed au poole?

`Mismoodi võinuksid need poisid endale ära seletada otsust anda oma veendumustes järele? Mismoodi on sinul praegu võimalik sarnaste, kuigi salakavalamate väljakutsete ees toimida?`
