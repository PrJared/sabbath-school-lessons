---
title:  Baabüloni hukk
date:   06/02/2020
---

`Loe Tn 5:29–31 kõrvuti Ilm 14:8ga, Ilm 16:19ga ja Ilm 18:2ga. Kuidas teada, et Belsassaari Baabüloni hukk osutab lõpuaja Baabüloni hukule?`

Vigadest hoolimata on Belsassar sõnapidaja mees. Niisiis jääb ta halbadele uudistele vaatamata rahule Taanieli tõlgendusega, mida näitab see, et ta annab prohvetile lubatud kingitused. Tundub, et kuna kuningas tunnistab Taanieli sõnumis olevat tõde, tunnistab ta koos sellega Taanieli Jumala olemasolu. Huvitav on, et Taaniel võtab nüüd vastu kingitused, millest ta enne keeldus, tõenäoliselt seetõttu, et need kingitused ei saa enam mõjutada tema tõlgendust. Liiati on sellised kingitused antud hetkel mõttetud, kuna impeerium on kohe hukkumas. Seega võtab prohvet autasud tõenäoliselt viisakusest vastu, teades samal ajal, et ta on kolmas valitseja riigis ainult mõneks tunniks.

Täpselt nii, nagu prohvet ette kuulutas, Baabülon hukkub. Ja see juhtub väga kiiresti; ajal, mil kuningas ja ta õukond purjutavad, langeb linn lahinguta vaenlaste kätte. Ajaloolase Herodotose järgi kaevasid pärslased kanali, et pöörata Eufrati jõgi teisale, ning marssisid jõesängi pidi linna. Selsamal ööl Belsassar tapetakse. Tema isa Nabonaid on linnast juba lahkunud ja annab ennast hiljem uute valitsejate kätte. Seega jõuab lõpule suurim impeerium, mida inimkond eales siiani on tundnud. Kuldset pead Babülooniat ei ole enam.

„Belsassarile oli antud palju võimalusi Jumala tahte tundmiseks ja tegemiseks. Ta oli näinud oma vanaisa Nebukadnetsari pagendamist inimühiskonnast. Ta oli näinud, kuidas Keegi, kes oli andnud mõtlemisvõime, mille poolest uhke monarh kuulus oli, võttis selle ka ära. Ta oli näinud, kuidas kuningas oma kuningriigi asjade juurest ära aeti ning metsloomadega seltsis. Kuid Belsassari lõbuarmastus ja eneseülistus jätsid tagaplaanile õppetunnid, mida ta poleks iial pidanud unustama; ja ta tegi samasuguseid patte, mis tõid märguandekaristuse Nebukadnetsarile. Ta laskis raisku minna võimalustel, mida talle heldelt anti, oli hooletu kasutama võimalusi, mis aidanuks tal saada tuttavaks tõega.“ – Ellen G. White, Bible Echo, 25. aprill 1898.

`Millised võimalused on meil „tõega tuttavaks saada“? Millisel hetkel võime öelda, et meid on tehtud tuttavaks kogu tõega, mida meil on vaja tunda?`
