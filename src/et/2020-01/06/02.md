---
title:  Belsassari pidu
date:   02/02/2020
---

`Loe Tn 5:1–4 koos Tn 1: 1, 2ga. Mida teeb Belsassar väga halvasti? Kuidas paljastab see tema tegeliku iseloomu? Võrdle tema teguviisi Ilm 17:4–6ga. Millised paralleelid leiad?`

Kuningas annab korralduse, et Jeruusalemma templi pühi riistu kasutataks joogikarikatena. Nebukadnetsar võttis Jeruusalemma templi riistad oma valdusse, kuid tema paigutas nad oma jumala kotta, mis näitab, et ta vähemasti hindas nende püha väärtust. Belsassar aga muudab pühad riistad väga labasel moel joogianumateks.

Neist pühadest riistadest viina juues ülistavad Belsassari suurnikud „kuld-, hõbe-, vask-, raud-, puu- ja kivijumalaid“ (Tn 5:4). Tasub märkida, et kõne all on kuus materjali. Babüloonlased kasutasid kuuekümnendsüsteemi (süsteemi, mis põhines arvul 60) erinevalt kümnendsüsteemist, mida kasutatakse täna (põhineb arvul 10). Seega esindavad jumalate kuus kategooriat kõiki babüloonlaste jumalusi ja ühtlasi täielikku Babüloonia ususüsteemi. Huvitav on, et materjale loetletakse samas järjestuses nagu Nebukadnetsari unenäos olnud kuju puhul, ainult selle vahega, et savi asemel on puu. Nagu unenäoski, nii oli kivi viimane; kuigi see tähistab siin ebajumalate valmistamise materjali, tuletab kivi meelde ka Jumala otsust maiste impeeriumide üle (vaata Tn 2:44, 45), mida Baabülon sümboliseerib.

See pidu on ilmekas näide lõpuaja Baabülonist, nagu näeme seda Ilmutusraamatust. Belsassari sarnaselt hoiab lõpuaja Baabüloni kujutav naine käes kuldset karikat ja pakub rahvastele rüvedat jooki. Teisisõnu, valeõpetuste ja väänatud jumalateenimissüstemi abil ahvatleb kaasaegne Baabülon maailma kurjale (Ilm 17:4–6), olles unustanud karistuse, mis teda varsti tabab. Ühel päeval see karistus tuleb.

`Mil viisil labastab meie ühiskond ja kultuur Jumala Sõna tõde? Kuidas olla ettevaatlikud, et meie ei võtaks sellest labastamisest osa, isegi mitte väga märkamatult? Jaga oma vastust hingamispäeval klassis.`
