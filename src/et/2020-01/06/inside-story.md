---
title:  Misjonilugu
date:   07/02/2020
---

#### Parem kui hambaarst

_Loo on kirja pannud Madeline Dyche. Madeline Dyche on kahe lapse ema Keenes, Texase osariigis._

Naise naeratus ulatus kõrvuni.

Kuid mitu tundi varem, nagu ta mule rääkis, oli ta pettunud, kui kuulis, et ta ei saa tasuta hambapuhastamist USA Texase osariigi megahaiglast „Tee tervisele“.

Seitsmenda päeva adventistid korraldasid kolmepäevast megahaiglat Fort Worthi järjest suurenevas Will Rogers Memorial Centeris ning see naine oli esimesel päeval seisnud pikas järjekorras koos teiste inimestega, kes püüdsid saada tervishoiu- ja muid teenuseid. Kuid kui tema kord kätte jõudis, sai ta teada, et selleks päevaks ei olnud hambaarstile enam ühtki vaba aega.

Lootused tuli maha matta ja naine asutas end minekule, kuid siis pakkus üks vabatahtlik välja, et ta valiks mõne teise tasuta teenuse. Ta valis nägemiskontrolli.

Pärast vererõhu mõõtmist ja muid kliinilisi teste, mida kõikidelt patsientidelt nõuti, istus ta silmaarsti kabinetis.

Arst vaatas kliiniliste näitude väljatrükki ja küsis mõne küsimuse. Tema meelest polnud midagi päris korras. Kui silmaarst nägi mööduvat arsti, palus ta arsti enda juurde.

Arst vaatas naist, andis korralduse teha sonogramm ja diagnoosis hüpotüreoidismi, kilpnäärme ebanormaalselt madala talitluse. Ta küsis, kas naisel on sellele tavaliselt omased sümptomid nagu väsimus, ärrituvus ja depressioon, tundlikkus külma suhtes ja kaalutõus.

“Jah, juba kuus aastat!“ vastas naine.

Ta oli külastanud erinevaid arste, kuid mitte keegi polnud suutnud tema olukorda diagnoosida. Tema ravikindlustus ei võimaldanud uuringut sonogrammi abil ja ta polnud võimeline maksma rohkem kui arsti visiidi eest.

Kui mina seda naist kohtasin, oli ta ürituselt „Tee tervisele“ lahkumas. Ta jutustas oma loo siis, kui „Tee tervisele“ vabatahtlikud küsisid, kas ta jäi kogetuga rahule. Ma suutsin talle kaasa tunda, sest minul on hüpertüreoidism, kilpnäärme ületalitus.

„Mõtlesin mõni kuu tagasi, et ma suren,“ ütlesin mina. „Ma ei teadnud, mis minuga lahti oli. Kui hakkasin ravimit võtma, tundsin ennast palju paremini. Vahe oli nagu päev ja öö. Sul läheb palju paremaks, kui probleem kontrolli alla saab.“

Naine naeratas kogu aeg.

„Tulin hambapuhastuse pärast ega oleks iial oma tõelist probleemi teada saanud, kui oleksin hambaarstile läinud,“ ütles ta. „Viis, kuidas Jumal seda toimetas, on tohutu õnnistus.“

Madeline Dyche on kahe lapse ema Keenes, Texase osariigis.