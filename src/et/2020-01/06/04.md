---
title:  Kuninganna saabub
date:   04/02/2020
---

`Loe Tn 5:9–12. Mida ütleb kuninganna Taanieli kohta, mida kuningas juba pidanuks teadma? Mida räägib see kuninga kohta – näib, et oma ülbuses oli ta Taanieli olemasolu lausa unustanud?`

Kui pidusaalis tekib segadus seinale ilmunud salapärase sõnumi pärast, tuleb kuninganna ja juhendab purjus kuningat. Ta tuletab kuningale meelde Taanieli, kelle võimekus unenägusid tõlgendada ja saladusi lahendada oli ilmnenud Nebukadnetsari ajal. Olnuks Belsassar sama terava mõistusega nagu ta eelkäijad, teadnuks ta, kuhu pöörduda salapärase kirjutise tähenduse teadasaamiseks. Kuninganna sekkumine osutub vajalikuks kuninga jaoks, kes näib antud hetkel olevat täielikult pea kaotanud. Kuninganna sõnad kõlavad otsekui noomitus Belsassarile, kuna ta on jätnud kahe silma vahele ainsa inimese kuningriigis, kes suudab tõlgendada salapärast kirjutist. Samuti teeb kuninganna kuningale põgusa ülevaate Taanielist: sellel prohvetil on püha Jumala Vaim, arusaamine, taip ja jumalik tarkus; tal on eriline vaim ja mõistus ning taip seletada unenägusid, lahendada mõistatusi ja harutada lahti sõlmi; ta oli Nebukadnetsari ajal ennustajate, nõidade, Kaldea teadjate ja tähetarkade ülem (Tn 5:11, 12).

Siinkohal imestame taas, miks on Belsassar Taanieli eiranud. Tekst ei anna sellele küsimusele otsest vastust, kuid lubab arvata, et sel ajal ei ole Taaniel, kes on teeninud kuningat vähemasti tema kolmanda valitsemisaastani (Tn 8:1, 27), enam tegevteenistuses. Üheks põhjuseks võib olla Taanieli vanus. Tal on eluaastaid tõenäoliselt kaheksakümne ringis ning kuningas võis tahta vana juhtkonda nooremaga asendada. Kuningas võib otsustada Taanieli eirata ka seetõttu, et ta ei taha ennast allutada Taanieli Jumalale. Olgu põhjus või põhjuste kombinatsioon milline tahes, silmatorkav on ikkagi tõsiasi, et sellise kogemustega isik nagu Taaniel nii ruttu unustati.

`Loe Rm 1:16–32. Mil viisil näeme siin väljendatud põhimõtteid ilmnemas mitte üksnes selles loos, vaid ka tänapäeva maailmas?`
