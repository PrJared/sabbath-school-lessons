---
title:  Kaalutud ja leitud kerge olevat
date:   05/02/2020
---

`Loe Tn 5:13–28. Mis on Taanieli sõnul kuninga peatse surma põhjus?`

Olude sunnil pole kuningal muud väljapääsu, kui pidada nõu Taanieliga, kuid näib, et ta teeb seda tõrksalt. See kõneleb ilmselt rohkem kuninga suhtumisest Taanieli Jumalasse kui Taanielisse.

Taanieli vastus kuningapoolsele tasu pakkumisele kõneleb omakorda tema eelistustest ja iseloomust. On üsna tõenäoline, et salapäraste sõnade tähendust mõistev Taaniel tajub, kui väärtusetu on see tasu tegelikult.

Siis süüdistab Taaniel kuningat kolmes asjas.

Esiteks on Belsassar täiesti tähele panemata jätnud Nebukadnetsari kogemuse. Muidu oleks ta pattu kahetsenud ja alandanud ennast nagu tema eelkäija.

Teiseks on Belsassar kasutanud templi riistu viina joomiseks ja oma iidolite ülistamiseks. Siinkohal nimetab Taaniel kuut eri materjali, mida ebajumalate valmistamiseks kasutati, ning loetleb neid eelnevalt märgitud järjekorras.

Kolmandaks jättis kuningas austamata Jumala, Tema, „kelle käes on su hing ja kelle omad on kõik su teed“ (Tn 5:23).

Olles rääkinud kuninga läbikukkumistest, asub Taaniel sõnumit tõlgendama. Nüüd saame teada, et jumalik kiri koosneb kolmest arameakeelsest tegusõnast (kusjuures esimest korratakse). Nende põhitähendus pidanuks olema kuningale ja tema mõttetarkadele tuttav: MENEE: „kokku loetud“; TEKEEL: „kaalutud“ ja UFARSIIN: „jagatud“.

Meedia-Pärsia sõjavägi on Baabüloni väravais ning küllap kahtlustavad kuningas ja mõttetargad selle kirjutise pahaendelist tähendust, kuid targad ei julge kuningale midagi ebameeldivat öelda. Ainult Taaniel osutub suutlikuks kodeerima sõnumit lahti, mõtestatud lauseteks, et Belsassarile avaneks selle täielik tähendus: „MENEE – Jumal on ära lugenud su kuningriigi päevad ja on teinud sellele lõpu. TEKEEL – sind on vaekaussidega vaetud ja leitud kerge olevat. UFARSIIN – su kuningriik on tükeldatud ning antud meedlastele ja pärslastele“ (Tn 5:27, 28).

Pole just lohutust ja rõõmu pakkuvad sõnad.

`Karistus tabab kuningat kiiresti. Kuidas õpime meie usaldama Jumalat puhkudel, mil õiglust ja karistust veel ei ole? (Vaata Kg 3:17; Kg 8:11; Mt 12:36; Rm 14:12.)`
