---
title:  Kutsumata külaline
date:   03/02/2020
---

`Loe Tn 5:5–8. Mis juhtub ja miks kuningas nii reageerib? Mismoodi on see kirjeldus paralleelne Tn 2. peatüki omaga ja mis tähtsust sellel paralleelil on? (Vaata Ps 96:5; Kl 1:15–17.)`

Nagu Nebukadnetsar eelnevates kriisiolukordades (Tn 2:2; Tn 4:4), nii kutsub ka Belsassar kohale astroloogid, Kaldea teadjad ja ennustajad, et salapärane kirjutis ära seletada. Tagamaks seda, et nad teevad oma parima, lubab kuningas pillava autasu: (1) purpurist rüü; seda värvi kandsid muistsel ajal kuninglikust soost inimesed (Est 8:15); (2) kuldkee, mis tähistas kõrget sotsiaalset seisust (1Ms 41:42) ja (3) kolmanda valitseja ametikoht kuningriigis. See viimane autasu peegeldab hästi Babüloonia tollast ajaloolist seisu. Kuna Belsassar oli oma isa Nabonaidi kaasvalitsejana teine valitseja, pakub ta välja kolmanda valitsemiskoha. Kuid peibutavatele tasudele vaatamata ei õnnestu mõttetarkadel taas toimunut selgitada.

Kõigi oma pattude tipuks püüab kuningas saada tarkust valest kohast. Babüloonia asjatundjad ei suuda sõnumi tähendust avada. Sõnad on kirjutatud nende enda keeles, aramea keeles, nagu homme vaatame, kuid nad ei saa mõttest aru. See võiks meile meenutada Issanda poolt Jesajale öeldut: „Tema tarkade tarkus kaob ja tema arukate arukus peidetakse“ (Js 29:14). Apostel Paulus märgib pärast selle salmi tsiteerimist: „Kus on tark? Kus on õpetlane? Kus on selle ajastu arutleja? Kas mitte Jumal pole teinud maailma tarkuse narruseks? Kuna maailm Jumala tarkuses ei tundnud Jumalat ära tarkuse abil, siis oli Jumalale meelepärane päästa selle narri kuulutuse kaudu need, kes usuvad“ (1Kr 1:20, 21).

Osa tõdesid on liiga tähtsad, et lasta neid inimestel välja nuputada. Sellepärast ilmutab Jumal ise meile need tõed.

`Mõtle kuninga pakutud autasule ja meenuta peatselt järgneva valgel, kui väärtusetud sellised austusavaldused tegelikult olid. Mida peaks see meile rääkima tõsiasjast, kui põgus on see maailm ja miks tuleb meil kõiges, mida teeme, pidada alati silmas igavikku?`
