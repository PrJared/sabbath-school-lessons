---
title:  Üleskutse kummardada
date:   20/01/2020
---

`Loe Tn 3:8–15 ja Ilm 13:11–18. Milliseid paralleele võime näha selle vahel, mis toimub Taanieli ajal ja mis saab toimuma tulevikus?`

Duura orus seisev kuldkuju (oru nimi on akkadi keeles „müüriga ümbritsetud koht“) jätab mulje tohutu suurest pühakojast. Ja just nagu sellest poleks veel küll, muutub läheduses asuv ahi otsekui altariks. Selle liturgia osaks on babüloonia muusika. Mainitud on seitset muusikariista, mis tunduvad edasi andvat ülistamise korra terviklikkust ja tõhusust.

Tänapäeval pommitatakse meid igast nurgast üleskutsetega võtta omaks uued eluviisid ja uued ideoloogiad, loobuda pühendumast Jumala autoriteedile, nagu seda väljendab Tema Sõna, ning hakata truudust vanduma Babüloonia impeeriumi kaasaegsetele järglastele. Maailma ahvatlus näib nii mõnigi kord ületamatuna, kuid meil tuleb endale meelde tuletada, et meie ülim truudus kuulub Loojale Jumalale.

Prohvetliku kalendri kohaselt elame maa ajaloo viimastel päevadel. Ilmutusraamatu 13. peatükk annab teada, et maa elanikke kutsutakse kummardama metsalise kuju. Kutsuja teeb, et „kõik – pisikesed ja suured, rikkad ja vaesed, vabad ja orjad – võtaksid endale märgi oma paremale käele või oma otsaette“ (Ilm 13:16).

Nimetatakse kuus inimklassi, kes annavad oma ustavuse metsalise kujule – „pisikesed ja suured, rikkad ja vaesed, vabad ja orjad“. Metsalise arv, mis on 666, toob samuti esile kuue. See näitab, et Nebukadnetsari püstitatud kuju on vaid näide sellest, mida eshatoloogiline Baabülon lõpuajal teeb (vaata Tn 3:1 kuue ja kuuekümne kujundlikkust). Teeme hästi, kui jälgime pingsa tähelepanuga, mis sellest loost selgub ja kuidas Jumala suveräänsus selle maailma asju suunab.

`Kummardamine ei ole lihtsalt millegi või kellegi ees kummargil olemine ja ülima truuduse sõnades välja ütlemine. Millisel muul viisil, palju kavalamal moel, võime lõpuks kummardada kedagi või midagi teist peale meie Issanda?`
