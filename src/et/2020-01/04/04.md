---
title:  Tuleproov
date:   21/01/2020
---

Kolme heebrealase jaoks on kuninga käsk kuju kummardada nende lapse­põlveaastatel Jeruusalemma templis kogetud jumalateenistuse jultunud võltsing. Kuigi nad on impeeriumi teenistuses ja ustavad kuningale, seab nende truudus Jumalale piirid nende inimlikule ustavusele. Kindlasti on nad valmis jätkama kuninga teenimist usaldusväärsete vastutavate asjaajajatena, kuid nad ei saa selle tseremooniaga ühineda.

`Loe 2Ms 20:3–6 ja 5Ms 6:4. Mis on neis salmides sellist, mis kindlasti mõjutab mehi sellist seisukohta võtma?`

Kuninga väljastatud juhtnööride kohaselt kummardab muusikahelide kõlama hakates kogu rahvas maha ja teenib kuldkuju. Ainult kolm neist –  

Sadrak, Meesak ja Abednego – julgevad kuninga sõna mitte kuulata. Otsekohe kannab osa babüloonlasi asja kuningale ette. Süüdistajad paistavad püüdvat kuningat raevu ajada sõnadega: (1) kuningas ise pani need kolm noormeest valitsema Paabeli maakonna üle; (2) juudi soost mehed ei teeni kuninga jumalaid ja (3) nad ei kummarda kuldkuju, mille kuningas laskis püstitada (Tn 3:12). Kuid nende vastu suunatud raevule vaatamata pakub kuningas kolmele mehele teise võimaluse. Kuningas on valmis kogu tegevuskäiku kordama, et mehed saaksid oma seisukohast loobuda ja kuju kummardada. Peaksid nad keelduma, heidetakse nad tuliseks köetud ahju. Ning Nebukadnetsar lõpetab oma meelitamise ülbeima väitega: „Ja kes oleks see jumal, kes teid päästaks minu käest?“ (Tn 3:15).

Üleloomuliku julgusega õnnistatuina vastavad nad kuningale: „Kui see peab olema, võib meie Jumal, keda me teenime, meid päästa: ta päästab meid tulisest ahjust ja sinu käest, oh kuningas! Aga kui mitte, siis olgu sul teada, kuningas, et meie ei teeni su jumalaid ega kummarda kuldkuju, mille sa oled lasknud püstitada“ (Tn 3:17, 18).

`Kuigi mehed teavad, et nende Jumal võib nad päästa, ei ole neil tagatist, et Ta seda teeb. Ometi keelduvad nad kuninga korraldusele kuuletumast ka teadmise juures, et nad võidakse elusalt põletada. Kust meie sedasorti usu saame?`
