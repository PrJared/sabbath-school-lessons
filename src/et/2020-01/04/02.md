---
title:  Kuldkuju
date:   19/01/2020
---

`Loe Tn 3:1–7. Mis võis kuningat ajendada kuju valmistama?`

Unenäo ja kuju ehitamise vahele võis jääda umbes kakskümmend aastat. Näib siiski, et kuningas ei suuda enam unustada ei unenägu ega tõsiasja, et Babüloonia asemele on määratud tulema teised valitsused. Rahuldumata üksnes kullast peaks olemisega tahab kuningas, et teda esindaks tervenisti kullast kuju, mis kuulutaks ta alamatele, et tema kuningriik kestab kogu ajaloo.

Selline uhke hoiak tuletab meelde Paabeli torni ehitajaid, kes püüdsid oma ülbuses esitada Jumalale väljakutse. Nebukadnetsar ei ole siin vähem ülbe. Ta on Babüloonia valitsejana palju korda saatnud ega suuda elada mõttega, et lõpuks ta kuningriik hääbub. Nii valmistab ta enda ülendamiseks jõudu pingutades kuju, et näidata oma vägevust ja tagada alamate ustavust. Kuigi ei ole selge, kas see kuju on mõeldud esindama kuningat või mõnd jumalust, tuleb meeles pidada, et antiikajal olid poliitika ja religiooni vahelised jõujooned tihtilugu ähmased, kui neid üleüldse oli.

Peame meeles pidama, et Nabukadnetsaril on olnud kaks võimalust tõelise Jumalaga tuttavaks saada. Esmalt siis, kui ta teeb noortele heebrealastele eksami ja leiab nad olevat kümme korda targemad kui Babüloonia teised mõttetargad. Teiseks pärast seda, kui ülejäänud asjatundjad ei suuda kuningale tema unenägu meelde tuletada ning Taaniel kannab ette tema peas olnud mõtted, unenäo ja selle tõlgenduse. Lõpuks tunnustab kuningas Taanieli Jumala üleolekut. Kuid üllatuseks ei takista need eelnevad teoloogilised õppetunnid Nebukadnetsarit ebajumalateenistusse tagasi pöördumast? Miks? Tõenäolisim vastus on – uhkus. Patused inimolevused panevad vastu tõsiasja tunnustamisele, et nende materiaalsed ja intellektuaalsed saavutused on tühised ja mõistetud hääbumisele. Võime mõnikord käituda nagu väikesed Nebukadnetsarid, pöörates liialt tähelepanu enda teostamisele ja unustades, kui mõttetu see kõik igaviku kõrval on.

`Kuidas õppida mitte langema, ka mitte väga peenel viisil, Nebukadnetsariga samasse lõksu?`
