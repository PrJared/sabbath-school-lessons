---
title:  Niisuguse usu saladus
date:   23/01/2020
---

Kui mõtiskleme Sadraki, Meesaki ja Abednego kogemuse üle, küsime võib-olla endalt: _Mis on sellise tugeva usu saladus?_ Kuidas nad suutsid olla valmis pigem elusalt põlema, kui kuju kummardama? Mõtle, mismoodi oleksid nad võinud ära seletada kuninga käsule allumise. Ja ikkagi, vaatamata teadmisele, et nad võivad surma saada, nagu nii paljud teised on saanud, jäid nad ikkagi kindlaks.

`Loe Hb 11. peatükki. Mida õpetab see meile usu olemuse kohta?`

Sellise usu arendamiseks on meil vaja aru saada, mis on usk. Osa inimesi tajub usku koguselisena; nad hindavad oma usku vastuste põhjal, mida näivad Jumalalt saavat. Nad lähevad ostukeskusesse ja palvetavad parkimiskoha pärast. Kui neil kohale jõudes juhtub koht olema, järeldavad nad, et neil on tugev usk. Juhul, kui kõik parkimiskohad on täis, võivad nad mõelda, et nende usk pole piisavalt tugev, kuna Jumal ei võtnud nende palveid kuulda. Selline arusaamine usust muutub ohtlikuks, kuna see püüab Jumalat mõjutada ega arvesta Jumala suveräänsuse ja tarkusega.

Õige usk, mida ilmutasid Taanieli sõbrad, on mõõdetav meie ja Jumala vahelise suhte kvaliteediga ja selle tulemuseks on Jumala täielik usaldamine. Ehe usk ei püüa Jumala tahet painutada, et see kooskõlastuks meie tahtega; küll aga alistab see meie tahte Jumala tahtele. Nagu nägime, ei teadnud kolm heebrea meest täpselt, mis on Jumalal nende jaoks varuks, kui nad otsustavad kuningale vastu hakata ja Jumalale ustavaks jääda. Nad otsustavad teha õigesti tagajärgedest hoolimata. Just see iseloomustabki küpset usku. Ilmutame tegelikku usku siis, kui palume Issandalt seda, mida me tahame, kuid usaldame, et Tema teeb meie heaks parima, isegi kui me ühel või teisel korral ei saa aru, mis toimub või miks.

`Mil viisil saame usku päevast päeva harjutada ka „väikestes asjades“, mis aitavad sellel kasvada, ja olla aja jooksul valmis suuremateks väljakutseteks? Miks on „väikestes asjades“ vastupidamine mitmel viisil kõige tähtsam?`
