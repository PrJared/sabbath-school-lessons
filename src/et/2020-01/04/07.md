---
title:  Toetav Mõte
date:   24/01/2020
---

„Heebrea noorte kogemusest Duura orus on meil palju õppida. Meie ajal peavad paljud Jumala sulased, kuigi nad pole midagi paha teinud, kannatama alandust ja halba kohtlemist nende poolt, keda Saatan õhutab kadedusele ja vaimulikule kiivusele. Inimeste viha keskendub eriliselt neile, kes pühitsevad neljanda käsu hingamispäeva; ja viimaks väljastatakse ülemaailmne käskkiri, mille kohaselt hingamispäevapidajad mõistetakse surma.

Jumala rahvalt nõutakse eelseisval viletsuseajal kõikumatut usku. Tema lapsed peavad ilmutama, et Tema on nende ainus kummardamise objekt ning nad on valmis ohverdama pigem elu, kui muganduma väikseimagi järeleandmisega väärale teenistusele. Igavese Jumala Sõnaga vastuollu minevatel patuste, surelike inimeste käskudel ei ole südamest uskliku inimese jaoks mingit tähtsust. Ta kuuletub tõele ka vangistuse, maalt väljasaatmise või surma ähvardusel.“ – Ellen G. White, „Prohvetid ja kuningad“, lk 512, 513.

Aserbaidžaani pealinnas Bakuus sündinud ja üles kasvanud Stepan Avakov oli oma elu 13aastasena ära planeerinud. Ta armastas korvpalli ja taotles oma vanuserühma parima mängija tiitlit Aserbaidžaanis.

„Sul ei ole vaja millegi pärast muretseda,“ ütles ta treener. „Sinust saab profikorvpallur.“

Ühel päeval tungis õppetunni ajal klassi salkkond õpilasi.

„Ta on armeenlane,“ ütles keegi Stepanile osutades.

„Me tapame ta!“ urises teine.

Õpilased vedasid Stepani kooli ees olevale väljakule, kus ootas vihane hulk rahvuslikult meelestatud asereid. Kui Stepan valmistus kõige halvemaks, lõdvendasid kinnivõtjad seletamatul põhjusel oma haaret. Stepani kõrvale ilmus üks aserist eakaaslane ja tõmbas ta ohutusse kohta.

Rahvahulgast eemale saanuna jooksid kaks poissi Stepani koju, kus noor päästja jättis Stepani ta ema hoolde. Stepan ei näinud seda poissi enam kunagi.

Ema keeldus Stepani kooli laskmast ja kuu aega hiljem, 1989. aastal põgenes perekond oma elu pärast Venemaale.

Stepan nägi vaeva, et uue eluga Volgodonskis toime tulla. Volgodonsk on umbes 175 000 elanikuga linn Lõuna-Venemaal. Ta püüdis mängida korvpalli, kuid midagi oli tema sees murdunud. Ta ei suutnud aru saada, miks eluaegsed sõbrad olid rahvuse pärast tema vastu pööranud. Tema süda otsis vastuseid.

Ühel koolipäeval teatas ajalooõpetaja, et ta oli kutsunud külalise Piibli ajaloost rääkima. Külalisõpetaja tõusis ja rääkis Taanieli raamatu 2. peatüki prohvetikuulutusest. Stepan kuulas suure huviga. Ta polnud kunagi Jumalale mõelnud ja esimest korda oma elus mõtiskles ta selle Jumala olemasolu üle, kes planeet Maad valitseb. Ta arutles endamisi, kas Jumal teab tema tulevikku. Pärast tundi astus Stepan külalisõpetaja juurde ja esitas palju küsimusi.

Naine raputas pead. „Mu abikaasa, kes on pastor, tuleb kahe nädala pärast siia kooli,“ ütles ta. „Tema vastab su küsimustele.“

Kaks nädalat hiljem õpetas ajaloo tunnis pastor Venjamin Tarasjuk. Ta esitas neli küsimust, millele peab vastama iga inimene: Kes ma olen? Kust ma tulen? Miks ma siin olen? Mis pärast mind saab? Need küsimused vapustasid Stepani. Ta polnud neile kunagi mõelnud.

„Juhul, kui inimene suudab vastata neile küsimustele, siis on tal kõik vastused eluks olemas,“ ütles pastor. „Jumal saab neile küsimustele vastata.“

Stepan läks koju täis otsustavust leida Jumal ja saada vastused neile neljale küsimusele. Ta leidis need vastused, kui ta mõni aasta hiljem ristiti. „Kui mul tuli Bakuust põgeneda, siis kaotasin rahu,“ ütles Stepan. „Otsisin rahu kogu oma elu, kuni mind ristiti.“

## Küsimused aruteluks:

`1. Loe 1Pt 1:3–9. Miks päästab Jumal kannatustest ühed, aga mitte teisi? Või on vastus sellisele küsimusele midagi niisugust, mida meil praegu ei ole? Miks tuleb meil pettumustele vaatamata usaldada Jumala headust sündmustes, mil ei toimu imelist päästmist?`

`2. Kui see juhtum oleks lõppenud heebrea meeste surmasaamisega tulises ahjus, siis missuguse õppetunni me sellest ikkagi saaksime?`

`3. Millest saab – meie arusaamise kohaselt lõpuaja sündmustest – väline märk, teema, mis on meie kummardamise keskmes? Mida peaks see meile praegu rääkima sellest, kui tähtis on hingamispäev tegelikult?`

`4. Loe Lk 16:10. Kuidas aitavad siinsed Kristuse sõnad meil mõista, mida tõeliselt tähendab elada usus?`

`5. Loe veelkord Tn 3:15, kui Nebukadnetsar ütleb: „Kes oleks see Jumal, kes teid päästaks minu käest?“ Kuidas sina sellele küsimusele vastaksid?`

---
Päikeseloojang 16.17
