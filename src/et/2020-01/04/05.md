---
title:  Neljas mees
date:   22/01/2020
---

`Loe Tn 3:19–27. Mis juhtub? Kes on veel üks tules olev mees?`

Olles ustavad heebrealased tulle visanud, satub Nebukadnetsar segadusse, kui ta näeb ahjus neljanda isiku kohalolekut. Oma parima arusaamise kohaselt peab kuningas neljandat tegelast „Jumala pojaks“ (Tn 3:25, NKJV ja 1926. a välja antud eestikeelne tõlge).

Kuningas ei saa kuigi palju rohkem öelda, kuid meie teame, kes see neljas isik on. Ta ilmub Aabrahamile enne Soodoma ja Gomorra hävitamist, võitleb Jaakobiga Jabboki jõe ääres ja ilmutab ennast Moosesele põlevas põõsas. Ta on Jeesus Kristus enne lihaks saamist, kes tuleb näitama, et Jumal seisab oma rahva eest nende katsumustes.

Ellen G. White ütleb: „Aga Issand ei unustanud omasid. Kui Tema tunnistajad tuleahju heideti, ilmus Päästja nende juurde isiklikult ning üheskoos kõndisid nad leekides. Kuuma ja külma Ülemvalitseja ligiolekul kaotasid tuleleegid oma hävitava jõu.“ – „Prohvetid ja kuningad“, lk 508, 509.

Jumal ütleb Jesajale: „Kui sa lähed läbi vee, siis olen mina sinuga, ja kui sa lähed läbi jõgede, siis ei uputa need sind; kui sa käid tules, siis sa ei põle ja leek ei kõrveta sind“ (Js 43:2).

Kuigi me armastame seesuguseid lugusid, tõstatavad need küsimuse inimeste kohta, keda ei päästetud imeliselt tagakiusamisest oma usu pärast. Kõnealused mehed teadsid kindlasti Jesajast ja Sakarjast, keda jumalakartmatud kuningad surmasid. Kogu Jumala rahva ajaloo jooksul kuni meie päevadeni on ustavad kristlased talunud kohutavaid kannatusi, mis ei lõppenud nende jaoks mitte imelise päästmisega, vaid piinarikka surmaga. Antud juhtumi puhul saavad ustavad imeliselt päästetud, kuid, nagu teame, pole seesugused sündmused harilikud.

`Teisest küljest, missugune on imeline päästmine, millest kõik Jumalale ustavad inimesed osa saavad, olgu nende saatus siin milline tahes? (Vaata 1Kr 15:12–26.)`
