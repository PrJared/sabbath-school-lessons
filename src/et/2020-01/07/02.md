---
title:  Kadedad inimesed 
date:   09/02/2020
---

Isegi taevas, täiuslikus keskkonnas, tunneb Lutsifer kadedust Kristuse vastu. „Lutsifer oli Jeesuse Kristuse peale kade ja kiivas. Ometi kui kõik inglid kummardasid Jeesuse ette, et tunnustada Tema ülemvõimu, suurt autoriteeti ja õiguspärast valitsust, kummardas ta koos nendega, kuid tema süda oli täis kadedust ja viha.“ – Ellen G. White, „Lunastuslugu“, lk 14. Kadedus on nii ohtlikult pesitsev tunne, et kümnes käsus on kõrvuti tapmise ja varastamise keeluga ka keeld himustada (vaata 2Ms 20:17).

`Loe Tn 6:2–6 koos 1Ms 37:11 ja 1Sm 18:6–9ga. Millist osa etendab kadedus kõigi nende lugude juures?`

Taanieli poliitiline võimekus avaldab kuningale muljet, kuid kutsub esile teiste ametnike kadeduse. Seetõttu püüavad nad salamisi temast lahti saada, süüdistades teda korruptsioonis, rikkumises. Kuid nii palju, kui nad ka nuhivad, ei leia nad Taanieli asjaajamises vigu. „Nad ei suutnud leida ühtegi ettekäänet ega midagi halba, sellepärast et ta oli ustav ja mingit hooletust ega halba tema kohta ei leidunud“ (Tn 6:4). Arameakeelset sõna, mis on tõlkes „ustav“, võib tõlkida ka sõnaga „usaldusväärne“.

Taaniel on laitmatu; pole midagi, mida ametnikud saaksid valesüüdistusena tema vastu esile tuua. Kuid nad märkavad ka, kui ustav on Taaniel oma Jumalale ja kui kuulekas on ta Jumala korraldusele. Nii taipavad nad varsti, et Taanielile valesüüdistuse lavastamiseks tuleb neil luua olukord, mille puhul seatakse Taaniel silmitsi vajadusega valida, kas kuuletuda Jumala või impeeriumi seadusele. Ametnikud on Taanieli tundma õppinud ja täiesti veendunud, et kui luua õige olukord, võtab ta impeeriumi seaduse asemel koha sisse Jumala seaduse poolel. Vaata, milline tunnistus Taanieli ustavusest!

`Mis laadi kadedusega oled sina maadelnud ja kuidas oled hakkama saanud? Miks on kadedus niivõrd surmav ja halvav vaimulik viga?`
