---
title:  Taanieli-vastane vandenõu
date:   10/02/2020
---

`Loe Tn 6:7–10. Milline kaalutlus on selle käskkirja taga? Kuidas tehakse panus kuninga edevusele?`

Daarjaves võib näida rumalana, kuulutades ametlikult välja käskkirja, mida ta üsna pea soovib tühistada. Ta langeb selliste ametnike seatud lõksu, kes on piisavalt nutikad mängima vastasutatud kuningriigi poliitiliste oludega. Daarjaves on valitsuse hajutanud ning pannud ametisse sada kakskümmend asehaldurit, et juhtimist tõhusamaks muuta. Kuid selline tegevus toob pikemas plaanis kaasa nii mõnegi riski. Mõjukas maavalitseja võib kergesti mässu algatada ja riigist lahku lüüa. Seega näib seadus sundida kõiki kolmekümne päeva jooksul üksnes kuningat paluma, hea nükkena edendada truudust kuningale ja ennetada sellega igasugust mässumeelsust. Kuid ametnikud viivad kuninga eksiteele väitega, et sellisel ettepanekul on „kõikide“ maavalitsejate, ametikandjate, asehaldurite, nõunike ja maavanemate toetus – mis oli ilmne ebatäpsus, kuna Taanieli ei kaasatud. Lisaks sellele võis kuningat ahvatleda väljavaade saada koheldud jumalana.

Pole tõendusmaterjali, et Pärsia kuningad oleksid kunagi pürginud jumalikku staatusse. Siiski võis käskkiri olla mõeldud ka sellisena, et kuningast saaks kolmekümneks päevaks jumalate ainuesindaja; see tähendab, et palved jumalate poole tuli esitada tema vahendusel. Kahjuks ei kaalunud kuningas ettepaneku taga olevaid ajendeid. Seetõttu ei õnnestunud tal hoomata, et seadus, mis pidi väidetavalt takistama vandenõu, oligi ju vandenõu Taanieli vastu.

Kaks kohta selles seaduses pälvivad tähelepanu. Esiteks, sellest üleastumise karistuseks pidi olema lõvide auku heitmine. Kuna niisuguse karistusviisi kohta ei ole mujal tõendeid, võib see olla Taanieli vaenlastele pähe tulnud ettepanek. Vana-aja Lähis-Ida monarhid panid lõvisid kaevanditesse kinni selleks, et nad sealt jahipidamise puhuks välja lasta. Nii polnud puudust lõvidest, kes rebinuks tükkideks kuninga käskkirjast üleastujad. Teiseks, käskkirja ei tohtinud muuta. Pärslaste ja meedlaste seaduse muutumatut olemust on nimetatud Est 1:19 ja Est 8:8. Muistne Kreeka ajaloolane Diodorus Siculus mainib üht puhku, mil Dareios III (mitte segi ajada Taanieli raamatus nimetatud Daarjavesega), muutis meelt, kuid ei saanud enam tagasi võtta surmaotsust, mille ta süütule mehele välja oli kuulutanud.
