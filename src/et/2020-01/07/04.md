---
title:  Taanieli palve
date:   11/02/2020
---

„Aga sina, kui sa palvetad, siis mine oma kambrisse ja lukusta uks, palveta oma Isa poole, kes on varjatud, ja su Isa, kes näeb varjatutki, tasub sulle!“ (Mt 6:6).

`Loe Tn 6:11. Miks Taaniel ei palveta vaikselt, nii et keegi teda ei näe?`

Taaniel on kogenud riigimees, kuid üle kõige on ta Jumala sulane. Jumala sulasena on ta ainus liige valitsuses, kes mõistab kuninga käskkirja tagamaad. Daarjavese jaoks tähendab see käskkiri võimalust tugevdada kuningriigi ühtsust, kuid vandenõulaste jaoks on see Taanielist vabanemise strateegia.

Mõistagi on salasepitsuse taga olev tõeline põhjus ja ajend kosmiline võitlus Jumala ja kurjuse jõudude vahel. Selleks ajaks (539 eKr) on Taaniel juba saanud Tn 7. (553 eKr) ja 8. (551 eKr) peatükis kirja pandud nägemused. Nii saab ta aru, et kuninglik käskkiri ei ole pelk inimlik poliitika, vaid osa kosmilisest sõjast. Nägemus Inimesepojast, kes annab riigi Kõigekõrgema rahvale, ning ingli julgustav abi tõlgendamisel (Tn 7. ptk) võib anda talle julgust kriisiga silmitsi seista. Samuti võib ta mõtiskleda oma kaaslaste kogemuse üle, kes olid olnud vaprad seisma vastu Nebukadnetsari käskkirjale (Tn 3. ptk).

Niisiis ei muuda ta oma hardushetke harjumusi, vaid jätkab kolmel korral päevas tavapärast palvetamist Jeruusalemma suunas. Hoolimata keelust mitte pöörduda palvega ühegi inimese ega jumala poole peale kuninga, ei kasuta Taaniel ettevaatusabinõusid, et varjata või maskeerida oma palve-elu selle kriitilise kolmekümne päeva jooksul. Ta on täielikus vähemuses, sest ta on ainus tosinate maavalitsejate ja teiste ametikandjate hulgas, kes läheb vastuollu kuningliku käskkirjaga. Tema avatud palve-elust nähtub aga selgesti, et ennekõike osutab ta truudust Jumalale ning alles seejärel kuningale ja kuninga tagasivõetamatule käskkirjale.

`Loe Ap 5:27–32. Siinne manitsus on küll mõistetav, aga miks tuleb meil, kui toimime inimlikku seadust trotsides, olla alati kindlad, et täidame seda tehes tõesti Jumala tahet? (Mõtle inimestele, kes pigem surid, kui reetsid usu või ususüsteemi, mida meie omakorda valeks peame!)`
