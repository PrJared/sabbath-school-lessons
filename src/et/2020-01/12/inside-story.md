---
title:  Misjonilugu
date:   20/03/2020
---

#### Misjonimeelne süda

_Loo on kirja pannud Joyce. Joyce on 25aastane Globaalmisjoni teerajaja, kes koos teise Globaalmisjoni naispioneeriga rajas noorte inimeste jaoks koguduse ühte 10 miljoni elanikuga linna. Kuna ta elab suletud riigis, mis on kristluse suhtes vaenulik, ei trüki Adventmisjon ära tema täisnime ega asukohta. Järgnevalt on kirjas see, mida Joyce vastas Andrew McChesney küsimusele: „Miks sa otsustasid misjonäriks saada?“_

Mul on üks õde, Sarah, ja tema sündis kaasasündinud südamerikkega.

Mu vanaema muretses väga ning otsis ja otsis parimat haiglat. Kuid arstid ei saanud Sarah’t aidata. Nii külastas mu vanaema meie traditsioonilist jumalateenimispaika, et paluda abi, kuid sealgi ei suutnud mitte keegi mu õde aidata.

Lõpuks ütles arst mu vanematele, et tema ei suuda rohkem midagi teha.

„Kandke Sarah eest hoolt nii hästi, kui suudate,“ ütles arst. „Kui ta tahab midagi erilist süüa või mõnd uut mänguasja, siis valmistage talle sellega rõõmu.“

Ühel päeval, kui Sarah oli 7aastane, tuli meile kaugelt külla üks sugulane, kes oli seitsmenda päeva adventist. Naine nägi, et mu vanaema oli Sarah’ pärast mures, ja ütles talle: „Kui sa usud Jeesusesse, saad sa õnnistatud.“

Järgmisel hingamispäeval viis vanaema mind kirikusse. Ma olin 3aastane. Koguduseliikmed kogunesid meie ümber ringi ning palvetasid meie ja Sarah’ pärast.

Mõni päev hiljem Sarah tervenes! Tema süda oli korras! Arst ei suutnud seda uskuda. Ta tegi palju meditsiiniuuringuid ega leidnud Sarah’ südame juures mingit viga. See oli ime!

See imetegu muutis meie pere. Minu vanaema ja vanemad hakkasid igal hingamispäeval kirikus käima ning varsti nad ristiti. Siis otsustasid mu vanemad, et nad tahavad Jeesusest kaasinimestele rääkida. Nii loobus kumbki oma tööst; nad said koguduselt väljaõppe ja hakkasid Globaalmisjoni teerajajaks. Kui mu õde suureks kasvas, sai temastki Globaalmisjoni teerajaja. Möödunud aastal otsustasin mina hakata Globaalmisjoni pioneeriks.

Misjonärina pean ma piiblitunde, palvetan koos inimestega ja jutlustan. Töötan koos kaaslasega, ühe teise Globaalmisjoni pioneeriga, kes on 23aastane, ja äsja avasime noorte jaoks selles linnas uue koguduse.

Sugulased, kes ei ole kristlased, ei suuda aru saada, miks ma olen misjonär. Nad käsivad mul muu töö otsida. Mõnikord muutun araks, kui kuulen selliseid negatiivseid sõnu, aga mu vanemad palvetavad minu pärast. Mu ema paastub ja palvetab minu pärast hingamispäeviti. Vanemad tuletavad mulle meelde, et ma ei tööta inimestele. Ma töötan Jumalale.

Mu vanematel on õigus. Ma töötan Jumala heaks. Jumal tervendas nii imeliselt ja võimsalt mu õe. Ma usun, et Jumal juhib mind igal sammul.
