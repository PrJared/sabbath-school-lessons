---
title:  Prohvetikuulutused Süüria ja Egiptuse kohta
date:   16/03/2020
---

`Loe Tn 11:5–14. Mis siin päevavalgele tuleb?`

Pärast Aleksander Suure surma jagati hiiglaslik Kreeka impeerium tema nelja kindrali vahel. Kaks neist – Seleukos Süürias (Põhi) ja Ptolemaios Egiptuses (Lõuna) – suutsid luua dünastiad, mis võitlesid teineteisega kontrolli pärast maavalduste üle.

Enamik Piibli õppijaist saab aru, et Tn 11:5–14 kirjeldatud sõjad Põhja ja Lõuna kuninga vahel osutavad paljudele lahingutele, mida need kaks dünastiat pidasid. Prohvetikuulutuse kohaselt tehti katset neid kaht dünastiat abielusidemete kaudu ühendada, kuid sellise liidu eluiga jäi lühikeseks (Tn 11:6). Ajalooallikad annavad teada, et Seleukos I pojapoeg Antiochus II Theos (261–246 eKr) abiellus Egiptuse kuninga Ptolemaios II Filadelfuse tütre Berenikega. Kuid see lepe ei jäänud püsivaks ning konflikt, kuhu Jumala rahvas otseselt mässiti, jätkus peagi. Seega käsitleb Tn 11. ptk mõningaid olulisi sündmusi, mis hakkavad puudutama Jumala rahvast mitu sajandit pärast prohvet Taanieli lavalt kadumist.

Taas võime esitada küsimuse, miks ilmutab Issand kõiki neid üksikasju sõdade kohta, mida kuningriigid üksteisega selles maailma osas ülemvõimu pärast peavad. _Põhjus on lihtne: need sõjad kahjustavad Jumala rahvast._ Niisiis annab Issand ette teada, et Tema rahva ees seisab tulevastel aastatel palju raskusi. Jumal on ju ajaloo isand ja kui võrdleme prohvetlikke kirjapanekuid ajalooliste sündmustega, näeme taas, et prohvetlik sõna on täitunud ette kuulutatu kohaselt. Jumal, kes kuulutab ette hellenistlike kuningriikide tujukat võitlust teineteisega, on Jumal, kes teab tulevikku. Ta väärib meie usaldust ja uskumist. Jumal on suur, mitte inimese kujutluse järgi valmistatud ebajumal. Vähe sellest, et Ta suunab ajalooliste sündmuste kulgu, saab Ta suunata ka meie elu, kui lubame Tal seda teha.

`Loe Js 46:9, 10. Kui palju kristlikku põhiteoloogiat leidub neis kahes salmis ja millise suure lootuse neist saame? Mõtle, kui hirmuäratav oleks kümnes salm juhul, kui Jumal ei oleks lahke ja armastav, vaid kättemaksuhimuline ja väiklane.`
