---
title:  Järgmine võim
date:   18/03/2020
---

`Loe Tn 11:29–39. Mis võim tõuseb pärast paganlikku Roomat?`

Tn 11:29–39 viib lugeja uue võimusüsteemi juurde. Kuigi see süsteem on paganliku Rooma impeeriumi jätk ja pärib nii mõnegi oma eelkäija joone, tundub see samas olevat mõnest küljest teistsugune. Piiblitekst ütleb, et „teisel korral ei sünni nõnda nagu esimesel korral“ [„aga see ei olegi pärast nõnda kui enne“ – eestikeelne varasem ja NKJV]. Edasi vaadates leiame, et süsteem toimib religioosse võimuna. See sihib oma rünnaku peamiselt Jumala ja Tema rahva pihta. Vaadelgem mõnd tegu, mida siin kirjeldatud kuningas toime paneb.

Esiteks, ta „sajatab püha lepingut“ (Tn 11:30). Tegemist peab olema viitega Jumala päästelepingule; kuningas on selle vastu.

Teiseks, see kuningas kutsub kokku relvastatud jõud, mis „teotavad pühamut“ ja „kõrvaldavad alalise ohvri“ (Tn 11:31). Märkisime Tn 8. peatükis, et väike sarv paiskab maha Jumala „pühamu“ aluse ja „võtab ära alalise ohvri“ (Tn 8:11). Seda tuleb mõista vaimuliku rünnakuna Kristuse vaimuliku teenistuse vastu taevases pühamus.

Kolmandaks, pühamu vastu suunatud rünnaku tagajärjel paigutab see võim Jumala templisse „hävituse koletise“. Paralleelne väljend „hukutav üleastumine“ osutab väikese sarve ärataganemisele ja vastuhakule (Tn 8:13).

Neljandaks, see võim kiusab taga Jumala rahvast: „Ja mõistlikest langevad mõned, et neid sulatada ja puhastada ja valgeks teha lõpuajaks“ (Tn 11:35). Öeldu meenutab meile väikest sarve, mis paiskas maha „mõned selle väest ning tallas neid“ (Tn 8:10; võrdle Tn 7:25ga).

Viiendaks, see kuningas „ülistab ennast ning suurustab iga jumala ees, isegi jumalate Jumala vastu räägib ta kuulmatuid asju“ (Tn 11:36). Polegi üllatav, väike sarv räägib ju „suurustavaid sõnu“ (Tn 7:8) ka Jumala vastu (Tn 7:25).

`Sarnasusi võiks nimetada veel, kuid kui arvestada seda, mida lugesime Tn 7. ja 8. peatükist, siis kes see võim on ja miks on meie jaoks väga tähtis sotsiaalsele survele vaatamata püsida kindlalt selles, millest oleme aru saanud?`
