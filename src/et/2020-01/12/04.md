---
title:  Rooma ja lepinguvürst
date:   17/03/2020
---

`Loe Tn 11:16–28. Kuigi see tekst on keeruline, siis milliseid kujundeid siit leiad, mis esinevad Taanieli raamatus mujalgi?`

Näib, et Tn 11:16 kirjeldatakse võimu üleminekut hellenistlikelt kuningatelt paganlikule Roomale: „Ja see, kes tuleb tema vastu, talitab oma heaksarvamise järgi ja ükski ei suuda seisma jääda tema ees; ta asub ilusale maale ja lõpp on tema käe läbi.“ Ilus maa on Jeruusalemm, piirkond, kus elas vana-aja Iisrael, ning uus võim, mis selle piirkonna üle võimust võtab, on paganlik Rooma. Sama sündmust kujutatakse ka väikese sarve horisontaalse laienemisega, mis ulatub ilusale maale (Tn 8:9). Nii näib olevat selge, et sel hetkel on võim maailma üle paganliku Rooma käes.

Mõni täiendav vihje piiblitekstis kinnitab seda arusaamist. Näiteks „keegi, kes paneb maksunõudja kõige suursugusemat kuningriiki läbi käima“ peab viitama keiser Augustusele. Tema valitsemisajal, kui Maarja ja Joosep rändavad rahvaloenduseks Petlemma, sünnib Jeesus (Tn 11:20). Prohvetikuulutuse kohaselt järgneb sellele valitsejale „üks kõlvatu“ (Tn 11:21). Nagu ajalugu näitab, järgnes Augustusele Tiberius, Augustuse kasupoeg. Tiberiust tuntakse tasakaalutu ja kõlvatu inimesena.

Tähtsaim on aga see, et piibliteksti kohaselt murtakse Tiberiuse valitsusajal „lepinguvürst“ (Tn 11:22). Öeldu viitab selgelt Kristuse ristilöömisele, keda on nimetatud ka „võitud vürstiks/Messiaks“ (Tn 9:25; vaata ka Mt 27:33–50), kuna Ta surmatakse Tiberiuse valitsemise ajal. Siinne viide Jeesusele kui „lepinguvürstile“ on võimas tähis, mis aitab meile näidata ajaloosündmuste voolu, andes lugejatele taas tugeva tõendi Jumala hämmastavast etteteadmisest. Jumalal on olnud õigus kõiges, mis on neis prohvetikuulutustes varem toimunud, nii võime kindlasti usaldada Teda selles, mida Ta ütleb tuleviku kohta.

`Poliitiliste ja ajalooliste sündmuste keskel räägivad need salmid ikkagi Naatsareti Jeesusest, „lepinguvürstist“. Kuidas näitab see meile, et murrangutele ja poliitilistele intriigidele vaatamata jääb Jeesus Pühakirja keskpunktiks?`
