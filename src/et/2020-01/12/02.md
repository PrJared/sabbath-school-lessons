---
title:  Pärsia ja Kreeka kohta käivad prohvetikuulutused 
date:   15/03/2020
---

`Loe Tn 11:1–4. Mida siin näeme, mis meenutab meile mõnd eelnevat Taanieli raamatu prohvetikuulutust?`

Gabriel räägib Taanielile, et Pärsiast tõuseb veel kolm kuningat. Neile järgneb neljas kuningas, kes on kõigist rikkaim ja ässitab kreeklased üles. Üksteisele järgnenud kuningad, kes pärast Kyrost Pärsiale mõju avaldasid, on: Kambyses (530–522 eKr), Vale-Smerdis (522 eKr) ja Dareios I (522–486 eKr). Neljas kuningas on Xerxes, keda Estri raamatus nimetatakse Ahasveroseks. Tema on väga jõukas (Est 1:1–7) ja ta juhib tohutu sõjaväe Kreeka vastu, nagu prohvetikuulutus ette ütles. Kuid oma vägevusest hoolimata lükkab väiksem sõjajõud, vaprad kreeka sõdalased, ta tagasi. Pole keeruline ära tunda, et Tn 11:3 kirjelduses esile tulev kangelaskuningas on Aleksander Suur, kellest saab antiikmaailma absoluutne valitseja. 32aastasena ta sureb, jätmata pärijat impeeriumi valitseja kohale. Nii jagatakse kuningriik tema nelja kindrali vahel: Seleukos Süüria ja Mesopotaamia üle, Ptolemaios Egiptuse üle, Lysimachos Traakia ja Väike-Aasia ühe osa üle ning Kassandros Makedoonia ja Kreeka üle.

`Võrdle Tn 11:2–4 Tn 8:3–8, 20–22ga. Kuidas aitavad need piiblisalmid koos tuvastada, et siinseks võimuks on Aleksander?`

Mida õppida sellest nimede, kuupäevade, kohtade ja ajalooliste sündmuste rägastikust? Esiteks saame teada, et prohvetikuulutus on täitunud nii, nagu jumalik saadik ette kuulutas. Jumala Sõna ei nurju iial. Teiseks, Jumal on ajaloo isand. Meile võib jääda mulje, et poliitiliste jõudude, juhtide ja kuningriikide üha pikenevat rida loob imperaatorite, diktaatorite ja igasuguse aukraadiga poliitikute auahnus. Piibel aga näitab, et Jumalal on lõplik kontroll ning Ta liigutab ajalooratast oma jumaliku eesmärgi kohaselt, mis viib kurjuse väljajuurimiseni ja Jumala igavese riigi rajamiseni.
