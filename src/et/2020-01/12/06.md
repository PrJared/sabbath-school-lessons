---
title:  Lõpusündmused
date:   19/03/2020
---

`Loe Tn 11:40–45. Mis siin toimub?`

Lõpuaeg. Väljend „lõpuaeg“ esineb ainult Taanieli raamatus (Tn 8:17; Tn 11:35, 40; Tn 12:4, 9). Taanieli prohvetikuulutuste uurimine näitab, et lõpuaeg ulatub paavstluse langemisest 1798. aastal kuni surnute ülesäratamiseni (Tn 12:2).

Põhja kuningas. See nimi tähistab esmalt geograafiliselt seleukiidide dünastiat, kuid osutab siis paganlikule ja lõpuks paavstlikule Roomale. Sel juhul ei kirjelda see enam geograafilist paiknemist, vaid Jumala rahva vaimulikku vaenlast. Lisaks tuleb märkida, et Põhja kuningas esindab tõelise Jumala võltsimist; võltsija seostub Piiblis sümboolselt põhjaga (Js 14:13).

Lõuna kuningas. See nimi tähistab esmalt ptolemaioste dünastiat Pühast maast lõunas asuvas Egiptuses. Kuid sedamööda, kuidas prohvetikuulutus jätkub, omandab see teoloogilise mõõtme ning nii mõnigi õpetlane seostab seda ateismiga. Ellen G. White ütleb Ilm 11:8 esinevat viidet Egiptusele kommenteerides: „See [on] ateism.“ – „Suur võitlus“, lk 269.

Püha ilumägi. Vana Testamendi ajal osutas selline väljend Siionile, Iisraeli pealinnale ja südamikule, mis asus geograafiliselt Tõotatud maal. Pärast risti ei määratleta Jumala rahvast enam rahvuslikku ja geograafilist liini pidi. Seepärast peab püha mägi sümboolselt tähistama üle kogu maailma levinud Jumala rahvast.

Võib-olla saame sündmusi niimoodi tõlgendada:

- (1) Lõuna kuningas ründab Põhja kuningat – Prantsuse revolutsioon püüdis hävitada religiooni ja purustada paavstlust, kuid see ei läinud korda.  
- (2) Põhja kuningas ründab Lõuna kuningat ja purustab ta – paavstluse juhitud religioossed jõud ja selle liitlased murravad lõpuks ateismi võimu ning moodustavad lüüasaanud vaenlasega koalitsiooni. (3) Edom, Moab ja suurem osa ammonlasi põgenevad – osa neist, keda ei loeta Jumala tõelise rahva hulka kuuluvaiks, liituvad karjaga (tulevad karjaaeda) viimase tunni jooksul. (4) Põhja kuningas valmistub ründama püha mäge, kuid leiab oma lõpu – kurjuse väehulgad hävitatakse ja rajatakse Jumala riik.

`Kuidas saada julgust teadmisest, et lõpuks võidutseb Jumal ja Tema rahvas?`
