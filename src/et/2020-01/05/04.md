---
title:  Taevas valitseb…
date:   28/01/2020
---

Kuigi kuningale öeldi, et ta parandaks meelt ja otsiks Jumalalt andestust, toob Nebukadnetsari halastamatu uhkus kaasa taevase kohtuotsuse täideviimise (Tn 4:25–30). Ajal, mil kuningas oma lossis jalutab ja ennast kordasaadetu puhul ülistab, tabab teda vaimne häire, mistõttu ollakse sunnitud teda kuningalossist välja saatma. Tal võib ilmneda patoloogiline mentaalne seisund, mida nimetatakse kliiniliseks lükantroopiaks või zoantroopiaks. Selline seisund paneb patsienti käituma loomana. Nüüdisajal nimetatakse seda haigust „liikide düsfooriaks“ ning inimene tunneb selle puhul, et ta keha on vale liigi oma ja ta soovib olla loom.

`Loe 2Kn 20:2–5; Jn 3:10 ja Jr 18:7, 8. Mida räägivad need salmid meile kuninga võimalusest karistust vältida?`

Kahjuks tuleb Nebukadnetsaril õppida rasket teed pidi. Kui ta kuningavõimuga tegeles, siis ei suutnud ta mõtiskleda oma suhte üle Jumalaga. Kui temalt nüüd kuninglik võim ära võetakse ja ta koos metsloomadega väljale elama saadetakse, annab Jumal kuningale võimaluse ära tunda, kui täielikult ta Jumalast sõltub. Tegelikult on peamine, mida Jumal uhkele kuningale õpetada tahab, tõsiasi, et „taevas valitseb“ (Tn 4:23). Ometi on Jumalal kuninga karistamisega plaanis veel suurem eesmärk, nagu inglid seda selgelt välja ütlesid: „Selleks, et elavad tunneksid, et Kõigekõrgem valitseb inimeste kuningriigi üle, annab selle, kellele ta tahab, ja tõstab selle üle kõige alama inimese“ (Tn 4:14).

Teisisõnu peaks Nebukadnetsarile kohaldatud distsipliin olema meie kõigi jaoks samasuguseks õppetunniks. Kuna me kuulume „elavate“ rühma, peaksime pöörama paremini tähelepanu peamisele õppetunnile, mille ära õppimist meilt oodatakse – „Kõigekõrgem valitseb inimeste kuningriigi üle“.

`Miks on äratundmine, et Kõigekõrgem valitseb, meie jaoks sedavõrd suure tähtsusega õppetund? Kuidas peaks niisugune äratundmine mõjutama näiteks seda, kuidas kohtleme neid, kelle üle meil võimu on?`
