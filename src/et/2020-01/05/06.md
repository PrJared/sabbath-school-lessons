---
title:  Alandlik ja tänulik
date:   30/01/2020
---

`Meelt parandanud kuningas teatab: „Kõiki, kes elavad maa peal, ei tule panna mikski“ (Tn 4:35). Millise olulise mõtte ta sõnad selles kontekstis esile toovad?`

Kuidas teame, et Nebukadnetsar võtab tõepoolest siiralt omaks tõelise Jumala? Peamise tõenduse leiame tõsiasjas, et Nebukadnetsar ise on Tn 4. peatüki kirja pannud. Suurem osa sellest peatükist näib olevat ärakiri kirjast, mida kuningas oma tohutus riigis levitab. Selles kirjas räägib kunigas oma uhkusest ja meeletusest ning tunnistab alandlikult, kuidas Jumal tema ellu sekkus. Vaevalt et vana aja monarhid endast halvustavalt kirjutanuks. Peaaegu kõik teadaolevad antiiksed kuninglikud dokumendid ülistavad kuningat. Seesugune dokument aga, milles kuningas möönab oma uhkust ja loomasarnast käitumist, osutab ehtsale uskutulekule. Kuningas toimib misjonärina, kui kirjutab kirja, milles ta jutustab oma kogemusest ja tunnistab alandlikult Jumala ülemvõimu. Ta ei hoia enam enesele, mida ta tõelisest Jumalast on kogenud ja teada saanud. Näeme siin, et kuninga palve ja ülistus (Tn 4:31–34) paljastab tema kogemuse tõepärasuse.

Kuningal on nüüd teistsugused väärtushinnangud ja ta suudab tunnetada inimliku võimu piiratust. Sügavmõttelises tänupalves tõstab kuningas esiplaanile Taanieli Jumala võimsuse ja märgib, et „kõiki, kes elavad maa peal, ei tule panna mikski“ (Tn 4:32). See ütlus tähendab, et inimesel endal ei ole mitte midagi, millest kiidelda. See viimane pilk Nebukadnetsarile Taanieli raamatus näitab Jumalale tänulaulu laulvat ja meid uhkuse eest hoiatavat alandlikku ning tänulikku kuningat.

Muidugi jätkab Jumal tänapäeval elude muutmist. Olgu inimene nii uhke ja patune kui tahes, Jumalal on halastus ja vägi pöörata mässumeelsed patused taeva Jumala lasteks.

`Loe Fl 2:1–11. Mida siit leiame, mis peaks uhkuse meie elust välja juurima?`
