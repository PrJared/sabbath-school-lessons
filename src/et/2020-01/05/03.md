---
title:  Prohveti hoiatus
date:   27/01/2020
---

`Loe Tn 4:24. Lisaks hoiatusele selle kohta, mis võib juhtuda, palub Taaniel kuningal midagi teha. Miks ta seda palub? (Vaata ka Õp 14:31.)`

Taaniel seletab unenäo, kuid rohkem veel – ta näitab Nebukadnetsarile kätte ka tee olukorrast välja pääsemiseks: „Seepärast, oh kuningas, lase enesele meeldida mu nõu: vabasta ennast oma pattudest õigluse läbi, ja oma ülekohtutegudest viletsate peale halastades, et su õnn võiks kesta“ (Tn 4:24).

Nebukadnetsari korraldusel tehti Baabülonis ulatuslik ehitustöö. Aiad, kanalite süsteem ja sajad templid ning muud hooned muutsid selle linna antiikmaailma üheks imeks. Kuid niisugust hiilgust ja ilu viiakse ellu, vähemalt osaliselt, orjade tööjõudu kasutades ja vaeseid hooletusse jättes. Lisaks kasutati impeeriumi rikkusi selleks, et pakkuda kuningale ja tema kaaskonnale naudinguid. Seega ei takista Nebukadnetsari uhkus tal mitte ainult Jumalat tunnustamast, vaid muudab ta järelikult ka pimedaks abivajajate raskuste osas. Pidades silmas erilist hoolt, mida Jumal vaeste suhtes üles näitab, ei ole üllatav, et muude võimalike pattude hulgas, millele Taaniel kuninga ees valgust heidab, tõstab ta esile ka vaeste hooletusse jätmise.

See sõnum ei ole Nebukadnetsari jaoks midagi uut. Vana Testamendi prohvetid hoiatasid Jumala rahvast tihtilugu vaeste rõhumise eest. On tõsi, et pattude hulgas, mille tõttu kuningas inimeste seast ära aeti, on abivajajate hooletusse jätmine. Lõpuks on ju kaastunne vaeste vastu kristliku halastuse kõrgeim väljendus; ning vastupidi – vaeste ära kasutamine ja hooletusse jätmine on rünnak Jumala enda pihta. Abivajajate eest hoolt kandes tunnistame, et kõik on Jumala oma, mis tähendab, et meie ei ole omanikud, vaid Jumala omanduse majapidajad.

Teisi meie omanduses olevaga teenides austame Jumalat ja tunnustame, et Tema on peremees. Jumala omandiõigus peaks lõpuks määrama materiaalse vara väärtuse ja funktsiooni. Just selles pani Nebukadnetsar märgist mööda ja meil on oht teha sama, kui me ei tunnista Jumala ülemvõimu oma saavutuste taga ega väljenda selle tõsiasja äratundmist abivajajate aitamisega.
