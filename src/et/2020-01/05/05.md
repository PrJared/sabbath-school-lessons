---
title:  Pilgu tõstmine taeva poole
date:   29/01/2020
---

`Loe Tn 4:31–34. Kuidas ja miks asjalood kuninga jaoks muutuvad?`

Jumal lubas Nebukadnetsaril jääda sellisesse kummalisse haigusse, kuid lõpuks on Ta varmas kuningale hea vaimse seisundi tagasi andma. Huvitav on, et kõik muutub siis, kui põdur kuningas prohveti kuulutatud seitsme aasta lõpul oma silmad taeva poole tõstab (Tn 4:31).

„Seitse aastat oli Nebukadnetsar kõigi oma alamate imestamisalune. Seitse aastat alandati teda kogu maailma ees. Siis anti talle mõistus tagasi ja, pööranud pilgu alandlikult taeva poole, tunnistas ta, et karistus oli tulnud Issandalt. Avalikus teadaandes tunnistas ta oma süüd ja ülistas Jumalat, kes oma suures armus oli ta terveks teinud.“ – Ellen G. White, „Prohvetid ja kuningad“, lk 520.

Kahtlemata võivad suured muutused toimuda siis, kui me tõstame oma silmad taeva poole. Niipea, kui kuninga arusaamisvõime tagasi tuleb, annab kuningas tunnistuse, et ta on õppetunni omandanud.

Kuid see lugu on rohkem Jumala armust, mitte Nebukadnetsarist. Kuningas on mööda lasknud kolm eelnevat võimalust Iisraeli Jumal oma elu Issandaks vastu võtta. Selline võimalus on olemas siis, kui ta tunneb ära, et Juuda vangidel on erakordne tarkus (Tn 1. ptk), siis, kui Taaniel seletab ära ta unenäo (Tn 2. ptk), ning siis, kui kolm heebrea meest päästetakse tulisest ahjust (Tn 3. ptk). _Kui selline päästmine teda alandlikuks ei tee, siis mis seda lõpuks teeb?_ Valitseja kangekaelsusele vaatamata annab Jumal talle neljanda võimaluse, võidab lõpuks kuninga südame ja ennistab ta kuninga-ametisse (Tn 4. ptk). Nii nagu Nebukadnetsari juhtum ilmekalt esile toob, annab Jumal ühe võimaluse teise järel selleks, et luua meis taas õige suhe Temaga. Paulus kirjutas ju palju sajandeid hiljem, et Issand „tahab, et kõik inimesed pääseksid ja tuleksid tõe tundmisele“ (1Tm 2:4). Näeme selles loos tõe võimsat näidet.

`Mismoodi on Jumal sind alandanud? Mida sa sellest kogemusest õppisid? Millised muutused on sul ehk vaja ette võtta selleks, et vältida sama õppetunni kogemist?`
