---
title:  Jäär ja sikk
date:   23/02/2020
---

`Loe läbi Tn 8. peatükk. Millest see nägemus räägib ning milles sarnaneb see Tn 2. ja 7. peatükiga?`

Nagu 2. ja 7. peatükis, antakse meile siin veel üks nägemus maailmariikide tõusust ja langusest, ehkki teistsuguste sümbolite kaudu. Siinne sümboolika seostub otseselt Jumala pühamuga. Jäära ja sikku kasutatakse sümbolitena sellepärast, et nad olid seotud pühamu teenistuses lepituspäeva rituaaliga, vana-aja Iisraeli kohtupäevaga. Jäärasid ja sikkusid kasutati pühamu teenistuses ohvriloomadena. Kuid ainult lepituspäeval nimetatakse mõlemat koos. Seega valitakse need kaks looma teadlikult, et tuletada meelde lepituspäeva, millel on selles nägemuses põhitähelepanu.

Nägemuse käigus näeb Taaniel jäära kaevlemas kolmes erinevas suunas: lääne ja põhja ja lõuna poole (Tn 8:4). See kolmetine liikumine väljendab kõnealuse võimu laienemist: „Ja ükski loom ei suutnud temale vastu seista ega olnud tema käest päästjat; ta tegi, nagu temale meeldis, ja ta suurustas“ (Tn 8:4). Ingli selgituse kohaselt esindab kahe sarvega jäär Meedia-Pärsia impeeriumi (Tn 8:20) ning kolm suunda osutavad tõenäoliselt sõna otseses mõttes selle maailmavõimu kolme peamise vallutuste suuna poole.

Edasi ilmub nähtavale ühe suure sarvega sikk, kes esindab Kreeka impeeriumi Aleksander Suure juhtimise all (Tn 8:21). See, et sikk liigub, „ilma et ta oleks puudutanud maad“ (Tn 8:5), tähistab tõsiasja, et ta liigub kiiresti. Sellise kujundiga antakse edasi Aleksandri vallutuste kiirus, mida Tn 7. pea­tükis väljendab tiivuline panter. Kuid prohvetikuulutus osutab, et siis, „kui ta oli vägevuse tipul, murdus võimas sarv“ (Tn 8:8) ja selle asemele kasvas neli sarve, mis sirutusid nelja ilmakaare poole. Öeldu tõdenes, kui Aleksander 32aastaselt 323. aasta juunis eKr Babüloonias suri ning ta kuningriik jagunes tema nelja kindrali vahel.

`Vahemikus Tn 2:38 ja Tn 8:20, 21 jääb neljast nägemuses kujutatud impeeriumist järele kolm. Kuidas peaks see hämmastav tõsiasi aitama kinnitada, et viis, kuidas me neid prohvetikuulutusi tõlgendame, on õige?`
