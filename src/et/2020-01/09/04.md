---
title:  Rünnak pühamule
date:   25/02/2020
---

`Loe Tn 8:10–12. Milline tegevus on väikesel sarvel siin käsil?`

Tn 8:10 püüab väike sarv vaimulikul tasandil korrata Paabeli torni ehitajate jõupingutusi (1Ms 11:4). Mõisted “vägi” ja “tähed” tähistavad Vanas Testamendis Jumala rahvast. Iisraeli nimetatakse Issanda väehulgaks/sõjaväeks (2Ms 12:41). Taanieli sõnade kohaselt on Jumalale ustavad inimesed nagu säravad tähed (Tn 12:3). Ilmselgelt ei ole siin tegemist rünnakuga taevakehade vastu, vaid taga kiusatakse Jumala rahvast, kelle „kodupaik asub taevas“ (Fl 3:20). Kuigi paganlikud imperaatorid tapsid tuhandeid kristlasi, on tähelepanu nüüd väikese sarve vertikaalsel tegevusel. Seega tuleb prohvetikuulutuse lõplik täitumine siduda paavstliku Roomaga ja sealt tuleneva sajandeid kestnud tagakiusamisega.

Tn 8:11 räägib „vürstist“, keda mujal Taanieli raamatus nimetatakse „võitud vürstiks/Messiaks“ (Tn 9:25), „kaitseingel Miikaeliks“ (Tn 10:21) ja „selleks suureks vürst Miikaeliks“ (Tn 12:1). Siin saab jutt olla ainuüksi Jeesusest Kristusest. Jeesus Kristus on eelnimetatud „väehulga“ Vürst ja meie Ülempreester taevas. Seepärast püüab paavstlus ja ususüsteem, mida see esindab, häbistada ja asendada Jeesuse preesterlikku tegevust.

Tn 8:11 viitab „alaline ohver“ maisele pühamule ning tähistab rituaalse teenistuse mitmesuguseid pidevaid külgi – sealhulgas ohvreid ja vahendustegevust. Nende teenistuste kaudu antakse patustele andeks ja pattudega tegeletakse kogudusetelgis. See maapealne süsteem kujutab Kristuse vahendustegevust taevases pühamus. Prohvetikuulutuses ette öeldu kohaselt paneb paavstlus Kristuse vahendustegevuse asemele preestrite vahendustegevuse. Sellise võltsitud jumalateenistuse abil võtab väike sarv Kristuselt vahemehetöö ja tõukab sümboolselt ümber Kristuse pühamu paiga.

„Ja ta paiskas tõe maha, ja mida ta tegi, läks tal korda“ (Tn 8:12). Jeesus nimetab ennast tõeks (Jh 14:6) ja osutab Jumala Sõnale kui tõele (Jh 17:17). Vastupidi sellele keelab paavstlus Piiblit rahvakeelde tõlkida, viib Piibli tõlgendamise koguduse alluvusse ning seab usu ülimaks reegliks Piibli kõrvale traditsiooni.

`Mida peaks see uurimine meile rääkima tõsiasjast, kui kallihinnaline ja tähtis on teada, et piibellik tõde vastandub tegelikult inimlikele traditsioonidele?`
