---
title:  Taanieli raamatu apokalüptilised prohvetikuulutused
date:   31/12/2019
---

Taanieli raamatusse talletatud prohvetlikud nägemused on teistsuguse olemusega kui need prohvetlikud sõnumid, mida esitas enamik teisi Vana Testamendi prohveteid. Taanieli prohvetikuulutused kuuluvad apokalüptiliste prohvetikuulutuste klassi, samas kui valdav osa Vana Testamendi teisi prohvetikuulutusi kuulub klassikaliste prohvetikuulutuste klassi. On väga tähtis mõista erinevust nende kahe prohvetliku žanri vahel, et saada õigesti aru piibellikest prohvetikuulutustest.

Apokalüptilistel prohvetikuulutustel on osa iseloomulikke jooni, mis eristavad neid niinimetatud klassikalistest prohvetikuulutustest:

Nägemused ja unenäod. Apokalüptilistes prohvetikuulutustes kasutab Jumal oma prohvetile sõnumi andmisel peamiselt unenägusid ja nägemusi. Klassikalistes prohvetikuulutustes saab prohvet „Issanda sõna“ (mille sees võib olla nägemusi); tegemist on väljendiga, mis väikeste variatsioonidega ilmneb klassikaliste prohvetikuulutuste juures umbes 1 600 korral.

Keerukas sümboolika. Kui klassikalistes prohvetikuulutustes on piiratud koguses sümboolikat – peamiselt esinevad elutruud sümbolid –, siis apokalüptilistes prohvetikuulutustes näitab Jumal sümboleid ja kujundeid, mis ületavad inimliku reaalsuse maailma, nagu näiteks hübriidloomad või tiibade ja sarvedega koletised.

Jumalik suveräänsus ja tingimustest sõltumatus. Vastupidi klassikalistele prohvetikuulutustele, mille täitumine sõltub sageli inimese tegudest selle lepingu kontekstis, mille Jumal Iisraeliga tegi, ei sõltu apokalüptilised prohvetikuulutused tingimustest. Apokalüptilistes prohvetikuulutustes paljastab Jumal Taanieli päevist kuni maailma ajaloo lõpuni maailmariikide tõusu ja languse. Sedalaadi prohvetikuulutus toetub Jumala etteteadmisele ja suveräänsusele ning see toimub inimese valikutest olenemata.

`Loe Jn 3:3–10. Kas see on klassikaline või apokalüptiline prohvetikuulutus? Selgita oma vastust. Mida öelda Tn 7:6 kohta?`

Suur kasu on prohvetlike žanrite, nagu klassikaline ja apokalüptiline prohvetikuulutus, selgesti mõistmisest. Esiteks näitavad need žanrid, et Jumal kasutab prohvetliku tõe edasiandmiseks (Hb 1:1) erinevaid lähenemisviise. Teiseks aitab selline teadmine meil paremini hinnata Piibli ilu ja keerukust. Kolmandaks aitab selline teadmine meil tõlgendada piibellikke prohvetikuulutusi viisil, mis on kooskõlas kogu Piibli tunnistusega, ja seletada õigesti „tõe sõna“ (2Tm 2:15).

Selliste kirjakohtade põhjal nagu Ho 3:4, 5; Am 8:11 ja Sk 9:1 ootab osa kristlasi tänapäeval, et maailma ajaloo lõpusündmused rulluksid lahti Lähis-Idas. Mis on sellise tõlgenduse juures vale? Kuidas saab apokalüptiliste prohvetikuulutuste ja klassikaliste prohvetikuulutuste vahelise erisuse tundmine aidata seda küsimust selgitada?
