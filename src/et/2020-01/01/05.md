---
title:  Jumala ajakava
date:   01/01/2020
---

Veel üks oluline arusaam, mida hoida meeles siis, kui Taanieli raamatut uurime, on see, et apokalüptilistele prohvetikuulutustele tuleb läheneda historistlikult. Sellest lähenemisviisist, historismist, saame paremini aru siis, kui võrdleme seda vastanduvate vaadetega – preterismi, futurismi ja idealismiga.

_Preterism_ kaldub Taanieli raamatus väljaöeldud prohvetlikke sündmusi vaatama minevikus ilmnenuina. _Futurism_ väidab, et needsamad prohvetikuulutused ootavad ikka veel täitumist tulevikus. _Idealism_ aga peab apokalüptilisi prohvetikuulutusi üldise vaimse tegelikkuse sümboliteks, ilma et need midagi ajaloos tähendaksid.

_Historism_ seevastu saab aru, et apokalüptilistes prohvetikuulutustes käsitleb Jumal ajalugu selle katkematus kulus prohveti eluajast ajaloo lõpuni. Taanieli raamatut uurides näeme, et iga põhinägemus selles raamatus (ptk 2, 7, 8 ja 11) kordab sama ajaloolist visandit erineva vaatenurga alt ja uusi üksikasju lisades. Adventistid-teerajajad, nende hulgas Ellen G. White, said Taanieli ja Ilmutusraamatu piibellikest prohvetikuulutustest aru historismist lähtuvalt.

`Loe 4Ms 14:34 ja Hs 4:5, 6. Mida kujutab harilikult prohvetlikus keeles sõna „päev“?`

Taanieli raamatut uurides tuleb meil meeles pidada sedagi, et prohvetlikku aega tuleb mõõta aasta-päev põhimõtte kohaselt. See tähendab, et prohvetikuulutuses võrdub päev tavaliselt tegeliku aja ühe aastaga. Prohvetikuulutust 2 300 õhtust ja hommikust tuleb seega mõista osutusena 2 300 aastale (Tn 8:14). Samamoodi tuleb mõista, et 70 nädalast kõnelev prohvetikuulutus tähendab 490 aastat (Tn 9:24–27).

Selline ajatabel paistab olevat mitmel ilmsel põhjusel õige: (1) Kuna nägemused on täis sümboleid, siis peab ka neis näidatud aeg olema sümboolne. (2) Kuna neisse nägemustesse kätketud sündmused ilmnevad pikkade ajaperioodidena, mõnel juhul kuni „aegade lõpuni“ välja, siis tuleb nende prohvetikuulutustega seotud ajavahemikke vastavalt ka tõlgendada. (3) Taanieli raamat kinnitab aasta-päev põhimõtet. Ilmne näide tuleb prohvetikuulutusest, kus räägitakse 70 nädalast, mis ulatuvad kuningas Artaxerxese ajast Jeesuse kui Messia tulekuni. Nii et kõige selgem ja õigem tee Taanieli raamatus antud prohvetlike ajalõikude mõtestamiseks on tõlgendada neid aasta-päev põhimõtte kohaselt.

`Osa selliseid ajalisi prohvetikuulutusi hõlmab sadu, lausa tuhandeid aastaid. Mida peaks see meile õpetama kannatlikkuse kohta?`
