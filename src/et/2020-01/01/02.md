---
title:  Kristus - Taanieli raamatu keskpunkt
date:   29/12/2019
---

`Loe Lk 24:25–27; Jh 5:39 ja 2Kr 1:19, 20. Mismoodi on Kristus Pühakirja keskpunkt?`

Pole kahtlustki, et Jeesus on Pühakirjas eriti olulisel kohal ja sama käib ka Taanieli raamatu kohta. Näiteks võime 1. peatükist mõista, kuigi piiratud ja poolikul viisil, kuidas sarnaneb Taanieli elukogemus Kristuse omaga, kes jättis taeva, et elada selles patuses maailmas ja astuda vastu pimeduse jõududele. Peale selle õnnistatakse Taanieli ja tema kaaslasi ülalt Kristuse- sarnase tarkusega, et tulla toime Babüloonia kultuuri väljakutsetega. 2. peatükis kirjeldatakse lõpuaja (eshatoloogilist) kivi, näitamaks, et Kristuse riik võtab lõpuks oma koha sisse kõigi maiste riikide asemel. 3. peatükis tuuakse esile tõsiasi, et Kristus käib oma ustavate sulastega tuliste leekide keskel. 4. peatükist näeme, kuidas Jumal kõrvaldas Nebukadnetsari teatud ajaks riigitüüri juurest, et kuningas mõistaks tõde „taevas valitseb“ (Tn 4:23). Väljend „taevas valitseb“ tuletab meile meelde, et Kristus „Inimesepojana“ (Tn 7:13) saab (Tn 7. peatüki kohaselt) valitsuse ja kuningriigi. 5. peatükis on jutustatud kuningas Belsassari hukust ning Babüloonia langemisest pärslaste kätte öise pillerkaaritamise ja liiderdamise ajal. See kuulutab ette Saatana lüüasaamist ja lõpuaja Baabüloni hävitamist Kristuse ning Tema inglite käe läbi. 6. peatükk näitab Taanieli vastu suunatud vandenõu sel viisil, mis meenutab ülempreestrite suust Jeesuse vastu kõlanud valesüüdistusi. Peale selle püüdis kuningas Daarjaves edutult Taanieli päästa, nagu ka Pilaatus püüdis edutult Jeesust säästa (Mt 27:17–24). 7. peatükk kujutab Kristust Inimesepojana, kes saab kuningriigi ja valitsuse oma rahva üle. 8. peatükk näitab Kristust preestrina taevases pühamus. 9. peatükk kujutab Kristust ohvrina, kelle surm taaskinnitab Jumala ja Tema rahva vahelise lepingu. 10.–12. peatükk esitavad Kristust ülemjuhataja Miikaelina, kes võitleb kurjuse jõududega ja vabastab võidukalt Jumala rahva isegi surma võimusest.

Niisiis hoidkem meeles, et Kristus on Taanieli raamatu keskpunkt. Selle raamatu igas peatükis on mõni kogemus või mõte, mis osutab Kristusele.

`Kuidas õppida pingutuste, katsumuste ning ka väga õnnelike ja edukate aegade vältel hoidma Kristust oma elu keskpunktis? Miks on tohutult oluline, et me seda teeksime?`
