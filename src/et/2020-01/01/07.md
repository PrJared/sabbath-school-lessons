---
title:  Toetav Mõte
date:   03/01/2020
---

„Piibel on mõeldud juhtnööriks kõigile, kes soovivad tutvuda oma Looja tahtega. Jumal andis inimestele kindla prohvetliku sõna; inglid ja isegi Kristus ise tulid kõnelema Taanielile ja Johannesele sündmustest, mis pidid peatselt aset leidma. Need tähtsad asjad, mis on seotud meie päästmisega, ei pidanud jääma alatiseks saladusse. Neid ei väljendatud ka sellisel viisil, mis võiks viia ausa tõeotsija kimbatusse ja eksiteele. Issand ütles prohvet Habakuki kaudu: „Kirjuta üles nägemus ja tähenda selgesti lauakeste peale, et see, kes seda loeb, võiks lugeda soravalt“ (Ha 2:2). Jumala Sõna on selge igaühele, kes uurib seda palvemeelse südamega. Iga tõeliselt aus inimene jõuab tõetundmisele. „Valgus koidab õigele“ (Ps 97:11). Ükski kogudus ei saa edeneda pühitsuses seni, kuni ta liikmed ei otsi tõde nii nagu peidetud varandust.“ – Ellen G. White, „Suur võitlus“, lk 521, 522.

„Uuri Taanieli ja tema sõprade ajalugu. Kuigi nad elasid ajas, mil elasid, ja kohtasid enesehellitamise kiusatusi igast kaarest, austasid ja ülistasid nad oma igapäevase eluga Jumalat. Nad otsustasid hoiduda igasugusest kurjast. Nad keeldusid panemast jalga vaenlase rajale. Ning Jumal õnnistas nende püsivat ustavust rikkalikult.“ – „Manuscript Releases“[Nr 224], 4. kd, (Ellen G. White Estate, 1990), lk 169, 170.

## Küsimused aruteluks:

`1. Taanieli raamatut uurides jõuame ühe võimsa mõtteni. Jumal on küll valitseja, kõrgem kõigist riikidest, kuid samas on Ta väga lähedaselt tuttav igaühega meist, lausa sügavaima tasandini. Näiteks loeme Tn 2. peatükist, et Tema oli võimeline andma paganlikule kuningale unenäo. Olla võimeline sisenema kellegi meeltesse ajal, mil inimene magab, ning andma talle unenägu, kõneleb lähedusest, mida me ei suuda ettegi kujutada. Samas, nagu näeme, avas selle unenäo olemus tõsiasja, et Jumalal on lõplik kontroll ka maailma suurimate impeeriumide üle ja Ta teab, kuidas kõik lõppeb. Millist lohutust ja lootust saame sellisest pildist enda jaoks? Mis tundeid tekitab sinus aga samal ajal teadmine, et Issand on küllalt lähedal, teadmaks iga su mõtet? Miks muutub selles kontekstis tõotus ristist väga oluliseks?`

`2. Rääkige klassis klassikalise ja apokalüptilise prohvetikuulutuse erinevustest. Milliseid teisi näiteid kummagi kohta te Piiblist leiate?`

---
Päikeseloojang 15.35
