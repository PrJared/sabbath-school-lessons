---
title:  Misjonilugu
date:   03/01/2020
---

#### Olla mitte-adventistide sõber

_Loo on kirja pannud Andrew McChesney Adventmisjonist._

Igor Gospodaretš tellis Moskvast 800 värvilist evangeelset müürilehte kirjaga „Piibel avab tee tervemasse ja õnnelikumasse ellu“. Ta kleepis teadaanded üles oma linna, mis oli Nõukogude ajal liiduvabariik ja mille elanikkonna põhiosa ei olnud kristlased. Siis käskis üks eakas evangelist tal otsast peale alustada.

„Telli 800 uut müürilehte teadaandega ühisüritusest, kus räägitakse, kuidas saada viie päevaga suitsetamisest vabaks, ja mille korraldab seitsmenda päeva adventistide kogudus,“ ütles Argentiinast tulnud evangelist Arturo Schmidt.

Igor ei suutnud oma kõrvu uskuda. Müürilehtedele oli kulunud märkimisväärselt raha ja aega ning ta ei tahtnud nullist alustada. „Miks?“ küsis ta.

„Meie eesmärk ei ole mittekristlasi adventistideks muuta,“ ütles Schmidt. „Meie eesmärk on sõpradeks saada.“

See oli 1992. aastal, alles aasta pärast Nõukogude Liidu kokkuvarisemist. Noor adventpastor Igor haaras innukalt kinni uuest usuvabaduse võimalusest, et rääkida inimestele oma armastusest Jeesuse vastu.

Talle ei meeldinud Schmidti nõuanne. Tema jaoks oli mõttetu Jeesusest mitte kuulutada. Ta ei näinud loogikat, miks pakkuda suitsust vabanemise kursusi. Ta ei tahtnud raisata evangeeliumitööks mõeldud raha, mille oli paigutanud müürilehtedesse. Ta palvetas.

Lõpuks otsustas Igor proovida. Võib-olla teadis eakas evangelist midagi, mida tema ei teadnud. Igor tellis Moskvast 800 suitsetamisest vabaks saamise müürilehte ja kattis nendega varasemad teadaanded.

Üllatus tabas Igorit siis, kui ta tuli esimesele suitsust vabanemise seminarile. Üürisaali oli end mahutanud 1 000 inimest. Suurem osa külastajatest ei olnud kristlased. Igor taipas, et esialgsed müürilehed poleks iialgi meelitanud kohale nii suurt hulka.

Möödus viis aastat. Pärast üht hingamispäevast jutlust astus Igori juurde kätt suruma keegi tundmatu.

„Kas mäletate mind veel?“ küsis mees.

Igor ei mäletanud.

„Mina olin üks sellest tuhandest, kes käis viis aastat tagasi suitsetamisest vabaks saamise kursusel,“ ütles mees. Ma kuulasin sinu ja pastor Schmidti juttu.“

Mees selgitas, et ta kasvas üles mittekristlikus kodus ja võitles suitsetamisest loobumisega. See seminar oli aidanud tal suitsetamise lõpetada ja tajudes, et adventistid olid sõbrad, oli ta hakanud igal hingamispäeval kirikus käima.

Igor ei suutnud oma kõrvu uskuda.

„Sellest hetkest peale mõistsin ma sõpruse-evangelismi tähtsust,“ ütles nüüd 59aastane Igor, Venemaa lõunaosa koguduse juht. „Meie eesmärk ei ole mittekristlasi adventistideks muuta. Meie eesmärk on lasta neil Jeesusega sõbraks saada.“
