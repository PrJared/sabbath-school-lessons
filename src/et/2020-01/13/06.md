---
title:  Ooteaeg
date:   26/03/2020
---

`Loe Tn 12:5–13. Kuidas see raamat lõppeb?`

Huvitav on, et see viimane vaatepilt leiab aset „jõe“ ehk Tigrise ääres, mis on Taanieli viimase põhilise nägemuse asukoht (Tn 10:4). Ometi ei kasuta heebrea keel siin harilikku sõna „jõe“ kohta, vaid sõna _ye’or,_ mis tähistab tavaliselt „Niiluse jõge“. See toob meelde Egiptusest väljatuleku ja näitab, et just nii, nagu Issand vabastas Iisraeli Egiptusest, vabastab Ta oma lõpuaja rahva.

Antakse kolm prohvetlikku ajakava. Esimene –„ aeg, ajad ja pool aega“ – vastab küsimusele „Kui kaua tuleb oodata nende imede lõppu?“ (Tn 12:6). „Imed“ viitab Tn 11. peatüki nägemuses kirjeldatud sündmustele, mis on Tn 7. ja 8. peatükk üksikasjalikumalt lahti kirjutatuna. Täpsemalt nimetati seda ajalõiku Tn 7:25 ja hiljem Ilm 11:3; Ilm 12:6, 14 ning Ilm 13:5. Seegi on vastavuses paavstliku ülemvõimu 1 260 aastaga, mis ulatub aastast 538 pKr kuni 1798 pKr. Ja Tn 11:32–35 viitab samale tagakiusamisele, mainimata selle kestust.

Ülejäänud kaks ajalõiku – 1 290 ja 1 335 päeva – vastavad küsimusele, mille Taaniel esitab linases riides mehele: „Missugune on nende lõpp?“ Ja mõlemad ajalõigud algavad „alalise“ kõrvaldamisega ning „hävituse koletise“ paika panemisega. Tn 8. ptk õppetükist saime teada, et „alaline“ viitab Kristuse lakkamatule vahendustegevusele, mille asemele seati võltsitud jumalakummardamissüsteem. Seega peab see prohvetlik periood algama aastal 508 pKr, kui Prantsuse kuningas Clovis võttis vastu katoliku usu. See tähtis sündmus sillutas tee riigi ja kiriku liidule, millest keskajal kõvasti kinni hoiti. Järelikult lõppesid 1 290 aastat 1798. aastal, mil Prantsuse keiser Napoleoni mõjuvõimu ajal paavst vahistati. Ja Taanieli raamatus nimetatud viimane prohvetlik ajalõik – 1 335 aastat – lõppes 1843. aastal. See oli millerlaste liikumise ja piibellike prohvetikuulutuste elava uurimise aeg. See oli Jeesuse tulemise ligiduse ootamise ja lootmise aeg.

`Kogu Taanieli raamatu jooksul näeme kaht asjaolu: Jumala rahvast kiusatakse taga ning Jumala rahvas mõistetakse lõpuks õigeks ja päästetakse. Kuidas aitab see meil tõesti püüda ustavaks jääda, vaatamata silmanähtavatele katsumustele?`
