---
title:  Ülestõusmine
date:   24/03/2020
---

`Loe Tn 12:2, 3. Millisest sündmusest siin räägitakse ja miks on selle valgel, mida me surmast teame, siinne sündmus meie jaoks väga oluline?`

Taaniel esitab tõenäoliselt Vana Testamendi kõige selgema viite tulevasest ülesäratamisest. Selle peatüki üle mõtiskledes õpime tundma mõningaid väga tähtsaid tõdesid. Esiteks, nii nagu kujund „magama“ näitab, ei ela inimkehas mingit surematut hinge. Inimene on jagamatu keha, mõistuse ja vaimu tervik. Surma korral lakkab isiksus eksisteerimast ja jääb teadmatusse kuni ülestõusmiseni. Teiseks, loetud tekst osutab saabuvale ülestõusmisele kui patu tõttu toimunu vastupidisele käigule. Väljend, mida tõlgitakse „mulla põrmus“ (Tn 12:2), on algselt kirja pandud keeles „maa põrmus“. See ebatavaline sõnajärjestus osutab 1Ms 3:19-le, mis on ainus lõik Piiblis, kus sõna „maa“ eelneb sõnale „põrm“. See annab mõista, et Aadama pattulangemisel väljakuulutatud surmaotsus muudetakse ning surmal ei ole enam võimu. Paulus ütleb ju: „Surm on neelatud võidusse“ (1Kr 15:54).

`Loe Rm 8:18 ja Hb 2:14, 15. Mis põhjusel ei ole meil vaja surma karta?`

Surm hävitab ja lõpetab siin kõik. Kuid meile pakutakse tõotust, et surmal ei ole ustavate usklike kohta viimast sõna. Surm on alistatud vaenlane. Kui Kristus murrab surma ahelad ja toob ülesäratatud hauast välja, annab Ta surmale saatusliku löögi. Nüüd saame vaadata surma ajalikust reaalsusest kaugemale, Jumalalt Kristuses saadava elu lõpptulemuse reaalsusse. Kuna Miikael „tõuseb“ (vt Tn 12:1), siis tõusevad ka need, kes kuuluvad Temale. Nad ärkavad „mulla põrmust“, et paista otsekui taevatähed ikka ja igavesti.

`Kuidas ammutada elu valude ja võitluste keskel lootust ja julgust tõotusest ülestõusmisele aja lõpus? Miks pole tegelikult millelgi muul kuigi palju mõtet?`
