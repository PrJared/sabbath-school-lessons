---
title:  Raamatusse kirjutatud
date:   23/03/2020
---

`Tn 12:1 räägib neist, „keda leitakse olevat raamatusse kirjutatud“? Mida see tähendab?`

Miikaeli sekkumise aega nimetatakse ka selliseks viletsuseajaks, mis pole millegagi võrreldav. See vastab ajale, mil Jumala Vaim vastuhakkava inimkonna juurest tagasi tõmbub. Siis valatakse lõpuaja Baabülonile (Ilm 16. ptk; Ilm 18:20–24) välja seitse viimast nuhtlust, Jumala viha väljendust rahvastele, ning pimeduse jõud päästetakse maailma peale valla. Ellen G. White kirjutab selle aja kohta, et „Saatan tõukab maailma elanikud lõplikku viletsusse. Kui Jumala inglid lõpetavad inimlike kirgede raevutuulte vaoshoidmise, vallandub tõeline kaos. Kogu maailm satub hävingusse, mis on kohutavam kui oli see, mis tabas muistset Jeruusalemma.“ – „Suur võitlus“, lk 614.

Kuid Jumala rahvas päästetakse sellel kohutaval ajal, sest taevase kohtu korraldatud uurimiskohtus on taevane ülempreester Jeesus nad süüst vabastanud ja nende nimed on kirjutatud raamatusse.

Selle raamatu tähenduse mõistmiseks tuleb meeles pidada, et Piibel nimetab kaht liiki taevaseid raamatuid. Ühes on kirjas nende nimed, kes kuuluvad Issandale, ning mõnikord öeldakse selle kohta eluraamat (2Ms 32:32; Lk 10:20; Ps 69:29; Fl 4:3; Ilm 17:8).

Lisaks eluraamatule mainib Pühakiri raamatuid, mis sisaldavad aruandeid inimeste tegudest (Ps 56:9; Ml 3:16; Js 65:6). Need on raamatud, mida taevane kohus kasutab selleks, et määrata, kuidas on iga inimene Issandale pühendunud. Need on taevased aruanded, „andmebaas“, mis sisaldab iga inimese nime ja tegusid. Mõni inimene paneb pahaks mõtet, et tema nimi, eriti aga tema teod on taevas kirja pandud. Kuid kui me oma elu Kristusele pühendame, kantakse meie nimi eluraamatusse ja meie halvad teod kustutatakse kohtus. Selline taevane aruanne annab kogu universumile õigusliku tõenduse selle kohta, et me kuulume Jeesusele ja meil on seetõttu õigus kaitsele hädaajal.

`Miks on meie arvele pandav Kristuse õigus meie ainus lootus olla „kirjutatud raamatusse“? Jaga oma vastust hingamispäeval klassis.`
