---
title:  Misjonilugu
date:   13/03/2020
---

#### Loode keeldus suremast

_Loo on kirja pannud Viktor Hulbert.Victor Hulbert on Trans-Euroopa Divisjoni kommunikatsioonijuht._

„Mul on väga kahju,“ ütles arst Fusae Suzukile. „Teie abikaasa on küll päris noor, kuid kahjuks sureb ta kas täna öösel või igatahes mõne päeva jooksul.“

See uudis rabas noort jaapani ema hingepõhjani. Ta läks jõe äärde vett tooma ning vette vaadates pidas aru, kas hüpata jõkke. Kuid ligi astus kaks mustas ülikonnas meest.

„Ole natuke aega kannatlik,“ ütles üks.

„Jah, ole kannatlik,“ ütles teine.

Seda öelnud, kadusid mehed naisel silmist.

See kohtumine tõmbas Fusae meeleheitest välja ja ta läks tagasi koju, et oma abikaasa Mitsuharu eest hoolt kanda; Mitsuharu oli tuberkuloosi põdev talunik.

Varsti jäi naine oma teist last ootama. Mitsuharu ei suutnud taluda mõtet, et naine peab üksinda kahe lapse kasvatamisega hakkama saama. Lõpuks nõustus naine mehe anumisega, et ta raseduse katkestaks. Valitsus toetas otsust.

Apteeker väljastas tugeva ravimi, mis, nagu ta tõotas, toimib eba­­õnnestumisteta.

„Olge selle ravimiga ettevaatlik ja ärge ületage ette kirjutatud annust,“ hoiatas ta. „Muidu on teie enda elu ohus.“

Fusae neelas alla esimese annuse, raseduse katkestamiseks piisava. Kurvastusest nuttes tundis ta, et loode liigutab. „Mu laps on ikka veel elus!“ karjatas ta.

Järgmisel päeval kordas ta annust. Ja kolmandal päeval jälle. Ometi jätkas loode tema sees liigutamist. Heitunult tühjendas ta ravimipudeli, kuid laps püsis ikkagi elus.

„See on täiesti uskumatu!“ rääkis ta oma mehele.

Sündis terve poisslaps. Mõni kuu hiljem käisid tema ja Mitsuharu evangeelsetel koosolekutel ning Akeri esimesel sünnipäeval nad ristiti.

„Nende ristimise kuupäev tuletab mulle alati meelde, et Jumal astus emaüsas vahele minu elu päästmiseks,“ ütles Akeri Suzuki, Jaapani veteranpastor, kes jäi pensionile pärast tööperioodi Põhja Aasia-Vaikse ookeani Divisjoni Adventkoguduste täitevsekretärina. „Minu vanematest said esimesed adventkoguduse liikmed meie külas.“

Akeri oli 30aastane, kui ema talle tema sünniloost rääkis.

„Kui kuulsin oma ema käest enda sündimise lugu, olin kohutavalt rabatud ja tundsin, nagu oleksin saanud tugeva välgutabamuse,“ ütles ta. „Kogu mu ihu värises.“

Ülevoolavalt tänulikuna Jumala tohutu armastuse pärast mõtles ta: „Ma olen väga imeline kingitus Jumalalt.“

Selsamal hetkel pühendas ta ennast uuesti Jumalale.

„Jumal astus emaüsas vahele, et päästa mu elu,“ ütles ta.

Victor Hulbert on Trans-Euroopa Divisjoni kommunikatsioonijuht.