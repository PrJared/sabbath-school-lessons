---
title:  Võidukas vürst
date:   12/03/2020
---

Kõige silmapaistvam tegelane Taanieli raamatus on olend, keda kutsutakse esmalt nimega „Inimesepoeg“ (Tn 7:13) ehk „väe vürst“ (Tn 8:11). Lõpuks saame teada, et tema nimi on Miikael (Tn 10:12), mis tähendab „Kes on nagu Jumal?“. Ta tuleb Pärsia kuningaga tekkinud konfliktis Gabrielile appi  (Tn 10:13). Ingel nimetab seda taevast olevust „teie kaitseingliks Miikaeliks“  (Tn 10:21) ehk Jumala rahva vürstiks. Miikael tuleb Taanieli raamatus hiljem esile kellenagi, kes seisab Jumala rahva eest (Tn 12:1). Jd 9. salmist saame teada, et Miikael, keda nimetatakse ka peaingliks, võitles Saatanaga ja äratas ellu Moosese. Ilm 12:7 saab ilmsiks, et Miikael seisab taevaste väehulkade juhi kohal, kes võidavad Saatana ja tema langenud inglid. Niisiis pole Miikael keegi muu kui Jeesus Kristus. Nagu Pärsia impeeriumil on ülemjuhataja, vaimne võim, kes seisab inimliku juhi taga, nii on Jumala rahva juhiks Miikael –  pealik, kes astub võitlusse ja võidab nende heaks kosmilise sõja.

`Loe Kl 2:15. Kuidas on Jeesus selles kosmilises sõjas võidu saavutanud?`

Kui seisame silmitsi kurjuse jõududega, peame uskuma meie võitjasse Jeesusesse. Jeesus saab võidu Saatana üle oma avaliku töö alguses. Oma maapealse elu jooksul võidab Jeesus kõrbes Saatana, kes Teda kiusatustega ründab, ning võitleb deemonihulkadega ja vabastab inimesi pimeduse võimusest. Jeesus võidab kurja ka siis, kui too varjub Peetruse selja taha, püüdes laita Tema liikumist Kolgata suunas. Viimastes sõnades jüngritele räägib Jeesus oma eelolevast surmast kui lahingust, mis tipneb otsustava võiduga Saatana üle: „Nüüd käib kohus selle maailma üle, nüüd kihutatakse välja selle maailma vürst. Ja kui mind maa pealt ülendatakse, siis ma tõmban kõik enese juurde“ (Jh 12:31, 32).

Mõnikord vaatame ringi ja kõik näib halvasti minevat. Vägivald, ebamoraalsus, allakäik ja haigused lokkavad kõikjal. Vaenlane, kes ei ole lihast ja luust, ründab meid metsikult igast küljest. Kuid ükskõik kui raskeid võitlusi meil võidelda tuleb, Jeesus võitleb meie eest ning seisab taevases kohtus meie Vürsti ja Ülempreestrina.

`Loe Rm 8:37–39. Kuidas muuta endale tõotatud võit oma kristliku elu tõeliseks kogemuseks?`
