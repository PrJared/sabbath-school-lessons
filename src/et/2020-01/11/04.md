---
title:  Ingli puudutus
date:   10/03/2020
---

`Loe Tn 10:10–19. Mis juhtub iga kord, kui ingel Taanieli puudutab?`

Jumalikust valgusesärast rabatuna langeb prohvet maha. Siis ilmub ingel, et teda puudutada ja julgustada. Seda lugu lugedes märkad, et ingel puudutab Taanieli kolm korda.

Esimene puudutus võimaldab prohvetil püsti tõusta ja kuulata taevast kostvaid julgustussõnu: „Ära karda, Taaniel. Sest esimesest päevast peale, kui sa andsid oma südame, et mõista ja olla alandlik oma Jumala ees, võeti su sõnu kuulda; ja ma olen tulnud su sõnade pärast!“ (Tn 10:12). Taanieli palve on taeva liikuma pannud. See kinnitab, et Jumal kuuleb meie palveid, mis on tohutu suur julgustus hädaajal.

Teine puudutus teeb Taanieli võimeliseks rääkima. Prohvet kõneleb Issanda ees, väljendades oma hirmu: „Mu isand, nägemus on täitnud mind hirmuga ja mul ei ole enam jõudu. Ja kuidas võikski mu isanda sulane rääkida isandaga? Sest mul ei ole ikka veel jõudu ja mu hing on üha kinni“ (Tn 10:16, 17). Niisiis, vähe sellest, et Jumal meiega räägib – Ta soovib avada meie suu, et jutustaksime Talle oma tunnetest, vajadustest ja püüdlustest.

Kolmas puudutus annab Taanielile jõu. Kui ta oma puudulikkust tunnistab, puudutab ingel teda ja julgustab Jumala rahuga: „Ära karda, armas mees, rahu olgu sulle! Ole julge! Ole julge!“ (Tn 10:19). Tuleta meelde, et ingel on Taanieli juurde saadetud vastusena Taanieli palvetele, et anda talle taipu ja arusaamist. Nimelt on Tn 11. peatükis järgnev nägemus selline, mis on mõeldud Taanieli julgustama, kuna ta leinab ja palvetab Jeruusalemma hetkeolukorra pärast. Kui oleme Jumalaga samal poolel, saab meil olla rahu isegi siis, kui viletsus on silme ees. Tema armastav puudutus võimaldab meil tulevikku lootusega vaadata.

`„Kesk kõige tavalisemat päeva võib taevas olla meile väga lähedal.“ – Ellen G. White, „Ajastute igatsus“, lk 48. Kui sageli mõtled sellele, kui lähedalt on taevas ja maa omavahel seotud? Kuidas elaksid teistmoodi juhul, kui sa seda tõde oma südames ja meeltes alati elavana hoiaksid?`
