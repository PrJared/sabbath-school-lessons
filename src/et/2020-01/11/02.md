---
title:  Taas kord paastumine ja palve
date:   08/03/2020
---

`Loe Tn 10:1–3. Mis tegevuse juurest me Taanieli jälle leiame?`

Taaniel ei ütle oma pikaajalise leina põhjuseid. Kuid sellise innuka eestpalve ajendiks on vägagi tõenäoliselt juutide olukord, kes olid äsja Babülooniast Palestiinasse tagasi läinud.

`Loe Esr 4:1–5. Millise vastupanuga seisid tagasipöördunud juudid silmitsi?`

Teame Esr 4:1–5, et sel ajal olid juudid templit üles ehitada püüdes silmitsi tugeva vastuseisuga. Samaarlased saatsid Pärsia õukonda valeteateid, sundides kuningat ägedalt ehitustööd peatama. Sellisest hädaolukorrast kuuldes anub Taaniel Jumalat kolm nädalat, et Ta mõjutaks Kyrost lubama tööd jätkata.

Siinkohal on Taaniel tõenäoliselt oma üheksakümnenda eluaasta künnisel. Ta ei mõtle enesele, vaid oma rahvale ja nende ees seisvatele raskustele. Ning ta jätkab visalt tervelt kolm nädalat palvetamist, enne kui saab Jumalalt mingisuguse vastuse. Selle aja jooksul on prohveti toit väga kasin, ta keeldub valitud paladest ja ka salvidest. Ta ei muretse sugugi oma mugavuse ja väljanägemise pärast, vaid on sügavalt mures oma kaasjuutide käekäigu pärast tuhandete miilide kaugusel Jeruusalemmas.

Taanieli palve-elu vaadeldes õpime nii mõndagi hindamatut. Esiteks, meil tuleb olla palves püsiv, ka siis, kui meie anumistele kohe ei vastata. Teiseks, meil tuleb võtta aega teiste pärast palvetamiseks. Eestpalvetes on midagi erilist. Tuleta meelde, et „Issand pööras Iiobi saatuse, kui too palvetas oma sõprade eest“ (Ii 42:10). Kolmandaks, palve paneb Jumalat tegema midagi konkreetset ja tõelist. Niisiis palvetagem alati, iga laadi palveid. Viigem talumatute katsumuste, suurte probleemide ja peale tungivate raskuste korral oma koorem palves Jumala ette (Ef 6:18).

`Loe Tn 10:12. Kuidas kirjeldab siin räägitu palvet kui objektiivset kogemust, mis paneb Jumala midagi tegema, mitte lihtsalt kui subjektiivset kogemust, mis paneb meid Jumala suhtes end hästi tundma?`
