---
title:  Jumala immanentsus
date:   12/01/2020
---

`Loe Tn 2:1–16. Millises ohtlikus seisundis on heebrealased unenäo pärast, mille Issand kuningale annab?`

Vanaaja maailmas võeti unenägusid väga tõsiselt. Kui unenägu näis pahaendelisena, siis näitas see ähvardavat hävingut. Niisiis on arusaadav, miks muutus Nebukadnetsar väga ärevaks unenäo pärast, mida – selleks, et olukord veel kurjakuulutavam oleks – ta enam ei mäletanud. Babüloonia asjatundjad uskusid, et jumalad suudavad paljastada unenägude tõlgenduse, kuid selle unenäo puhul ei saanud asjatundjad Taanieli raamatu sõnade kohaselt midagi teha, sest kuningas oli unenäo unustanud. Juhul, kui unenäo sisu asjatundjatele jutustataks, saaksid nad lagedale tulla kuningale meelepäraste seletustega. Kuid selles tavatus olukorras ei suuda nad kuningale rääkida, millist und kuningas nägi, ja on sunnitud tunnistama, et „ei ole muid, kes suudaksid seda kuningale seletada, kui jumalad, kelle eluase ei ole inimeste juures“ (Tn 2:11).

Talitsematult tusane kuningas annab käsu, et kõik Babüloonia targad mehed tapetaks. Selline jõledus ei olnud antiikmaailmas tundmatu. Ajalooallikad tunnistavad, et salasepitsuse pärast hukkas Dareios I kõik (tähe)targad ja Xerxes surmas insenerid, kes olid ehitanud silla, mis kokku kukkus. Kui Nebukadnetsar oma määruse väljastab, on Taaniel ja ta kaaslased just lõpetanud väljaõppe ja arvatud kuninga ekspertide hulka. Sel põhjusel rakendub kuninga väljastatud surmaotsus nendegi kohta. Tegelikult laseb originaalteksti keel mõista, et tapmine algab kohe ning Taanieli ja tema sõpru tahetakse järgmisena hukata. Kuid Taaniel astub „targalt ja arukalt“ Arjoki juurde, kes on hukkamise eest vastutav isik. Lõpuks palub Taaniel otse kuningalt aega, et unenäo saladus lahendada. Huvitav on, et kuigi kuningas oli süüdistanud maage soovis „aega“ võita, annab ta Taanieli palve peale kohe „aega“. Taaniel on maagidega nõus kindlasti selles, et niisugust saladust ei suuda lahendada ükski inimene, kuid prohvet tunneb Jumalat, kes suudab paljastada nii unenäo sisu kui ka tähenduse.

`Teoloogid räägivad Jumala immanentsusest: ehkki Jumal erineb loodust, on Ta loodule ikka väga ligi. Mida õpetab meile tõsiasi, et Jumal annab kuningas Nebukadnetsarile unenäo, sellest, kui immanentne saab Jumal meile olla? (Vaata ka Ap 17:28.)`
