---
title:  Kuju, 2. osa
date:   15/01/2020
---

`Loe veelkord unenägu ja selle tõlgendust (Tn 2:31–49). Mida õpetab see meile tõsiasjast, et Jumal teab maailma ajalugu ette?`

Nebukadnetsari unenäkku kätketud prohvetikuulutus visandab üldise prohvetliku pildi ja toimib mõõdupuuna, millega pöörduda Tn 7., 8. ja 11. peatüki üksikasjalikumate prohvetikuulutuste poole. Tn 2. peatüki prohvetikuulutus ei ole tingimuslik prohvetikuulutus. See on apokalüptiline prohvetikuulutus: lõplik ennustus sellest, mida Jumal ette näeb ja mis päriselt tulevikus teostub.

1. Kullast pea kujutab Babülooniat (626–539 eKr). Tõepoolest ei esinda ükski teine metall Babüloonia impeeriumi väge ja jõukust paremini kui kuld. Piibel nimetab seda „kuldseks linnaks“, „kuldkarikaks Issanda käes“ (Jr 51:7; võrdle Ilm 18:16). Vanaaja ajaloolane Herodotos annab teada, et kulla küllus ilustas seda linna.
2. Hõbedast rind ja käsivarred esindavad Meedia-Pärsiat (539–331 eKr). Nagu hõbe on väärtuselt vähem kui kuld, nii ei saavutanud Meedia-Pärsia kunagi Babüloonia toredust. Liiati oli hõbe Pärsiale kohane sümbol veel sellegi poolest, et nad kasutasid hõbedat oma maksusüsteemis.
3. Vasest kõht ja reied sümboliseerivad Kreekat (331–168 eKr). Hs 27:13 räägib Kreekast kui vaskriistu vahetuskaubaks pakkujast. Kreeka sõdureid tunti nende vasest sõjavarustuse poolest. Herodotos räägib, et Egiptuse kuningas Psamtik I nägi maale tungivaid kreeka piraate täitmas oraakli ettekuulutust „vasest meestest, kes tulevad merest“.
4. Rauast sääred esindavad tabavalt Roomat (168 eKr–476 pKr). Taanieli selgituse kohaselt kujutas raud Rooma impeeriumi purustusjõudu, mis kestis kauem kui ükski eelnev kuningriik. Raud sobis seda impeeriumi ülihästi esindama.
5. Osalt rauast, osalt savist jalad on heaks näiteks jagatud Euroopast (476 pKr – Kristuse taastulek). Raua ja savi segu on sobiv kujund sellest, mis juhtus pärast Rooma impeeriumi lagunemist. Kuigi Euroopat on palju kordi püütud ühendada, kuningakodade vahelistest abieluliitudest käesoleva Euroopa Liiduni välja, on ülekaal jagunemise ja lahknevuse poolel ning prohvetikuulutuse kohaselt jääb see nii, kuni Jumal rajab oma igavese riigi.
