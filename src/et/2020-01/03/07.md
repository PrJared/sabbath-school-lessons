---
title:  Toetav Mõte
date:   17/01/2020
---

On õpetlik märkida, et Tn 2. ptk kuju on tehtud kullast ja hõbedast, majanduslikku võimsust näitavatest metallidest. Samuti on see tehtud vasest ja rauast, mida kasutatakse tööriistade ja relvade valmistamisel, ning savist, mida kasutati muistsel ajal kirjanduse vallas ja kodumajapidamises. Nii annab kuju ereda pildi inimlikkusest ja selle saavutustest. Kuju erinevad kehaosad näitavad väga otstarbekalt maailmariikide järgnevust ja viimaks lõhenemist, mis valitseb maailmaajaloo lõpupäevil. Kivi kujutatakse aga selgelt millenagi, mis on ilma „[inimese] käte abita“ (Tn 2:45); see tuletab meile jõuliselt meelde üleloomulikku lõppu, mis sellele lühiaegsele maailmale ja kõigile inimeste saavutustele saabub.

„Kuigi puht inimliku silmaga vaadates võib inimsoo ajalugu näida kaootilise jõudude koosmõju ja vastasmõjuna…, kinnitab Taanieli raamat meile, et kõige taga seisab Jumal, kes hoiab kõigel pilku peal ja liigub toimuva keskel, et viia edukalt lõpule see, mida Tema näeb parima olevat.“ – William H. Shea, „Daniel: A Reader’s Guide“ (Nampa, ID: Pacific Press, 2005), lk 98.

Üks Nigeeria üliõpilane kaotas kogu omandi tulekahjus, mis sulatas üles isegi raudtorud tema korteris, kuid ta oli rabatud, kui leidis, et tulest puutumata oli jäänud üks Ellen G. White’i raamat – „Suur lootus“.

Üliõpilane, Olajide Oluwatobi Igbinyemi, luges raamatu hoobilt läbi ja tõttas kohalikku seitsmenda päeva adventistide kogudusse, kelle liikmed olid talle kirjandusevangelismi hingamispäeval raamatu andnud.

„See raamat on imeline, suurepärane,“ rääkis Igbinyemi üllatunud koguduseliikmetele, hoides samal ajal käes puutumata jäänud „Suurt lootust“,  
11 peatükile lühendatud varianti „Suurest võitlusest“.

„Ma ei ole varem sedasorti raamatut näinud!“ ütles ta. „See ime pani mind raamatut kaanest kaaneni läbi lugema.“

Koguduseliikmed kinkisid raamatu 30aastasele Igbinyemile Edes, linnas, mis asub Nigeeria pealinnast Lagosest umbes 220 km põhja pool. Koguduseliikmed, kes võtsid osa ülemaailmsest koguduse projektist „Misjon linnadele“, levitasid linnades üle kogu maailma miljard väljaannet. Nad jagasid tuhandeid „Suure lootuse“ eksemplare kord veerandaastas „suure lootuse päeval“, erilisel raamatute jagamiseks mõeldud hingamispäeval Nigeeria osariigis Osunis, ütles Joseph Adebomi, adventkoguduste Osuni Liidu esimees,

Kuid seejärel läks Igbinyemi, kes oli Edes asuva Nigeeria kõrgkooli, Föderaalse Polütehnikumi üliõpilane 2018. aastal reisile ja jättis raamatu üürile võetud ühetoalisse korterisse. Kui ta tagasi tuli, leidis ta, et tuli oli majas möllanud. Tema kooliraamatud, mööbel ja madrats olid hävinud.

„Isegi raud sulas,“ ütles Adebomi.

Tulekahju põhjus ei olnudki päris selge.

Kuid kui Igbinyemi tuhas sobras, leidis ta „Suure lootuse“.

Sellel päeval luges ta õhinal lõpuni raamatu, kus räägitakse ajaloost ja prohvetikuulutusest, mis seletab lahti tänapäeva maailma kaose mõtte. Siis jooksis ta adventkogudusse, et oma lugu rääkida.

„Te ei teagi, mis raamatut te jagate,“ oli ta Adebomi sõnade kohaselt öelnud. „Selles on Jumala vägi.“

Igbinyemi põlvitas koguduse ees ja ülistas Jumalat.

See lugu puudutab südant ja kasvatab inimeste usku Nigeeria osariigis Osunis.

„Olen kuulnud Piiblitest, mis on jäänud tules põlemata, aga eales varem pole ma kuulnud ühestki teisest põlemata jäänud raamatust,“ ütles Onaolapo Ajibade, emeriitpastor ning kunagine Lääne- ja Kesk-Aafrika Divisjoni täitevsekretär, kelle territooriumile Nigeeria jääb. Ta elab Osuni osariigis Inisas. „See ime on suurendanud minu armastust prohvetikuulutamise vaimu raamatute vastu.“

## Küsimused aruteluks:

`1. Kui hea on teada, et kogu selle maailma kaose ja kannatuste keskel on Jumala käes lõplik kontroll ja ta viib kõik aulise lõpuni. Milline osa on meil sinnamaani kogu selle hea poole püüdlemises ja kuidas saame aidata pattulangenud maailmas olevate kannatuste leevendamisel?`

`2. Kuidas selgitad seda, et Taaniel ja teised vangid tegid tihedat ning ilmselt ustavat koostööd paganliku juhiga, kes oli Taanieli rahvale nii suure hävingu toonud?`

`3. Nagu nägime, on osa inimesi väitnud, et käte abita lahti murdunud kivi osutab evangeeliumi levitamisele maailmas. See ei saa olla tõene mitmel põhjusel, kaasa arvatud Tn 2:35 öeldu, kus on kirjas, et kivi purustas eelnevad riigid ja need „said aganate sarnaseks suviselt rehealuselt: tuul viis need ära ja neist ei leidunud jälgegi“. Pärast risti ei toimunud nii. Lisaks luhtuvad püüded samastada kivi-riiki kogudusega, sest kivi-riik tuleb kõikide teiste inimlike valitsusvormide asemele. Tegemist on riigiga, mis haarab kogu maailma. Seega saab ainult Jeesuse taastulek käivitada protsessi, millega see prohvetlik unenägu tipneb. Miks on Jeesuse teine tulemine ainus mõistlik tõlgendus selle kohta, mida kivi lõpuajal teeb?`

---
Päikeseloojang 16.01
