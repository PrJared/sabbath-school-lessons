---
title:  Komen Guru
date:  27/06/2020
---

**Ayat-ayat Utama**: Yakobus 1:22; Lukas 4:4, 8, 10–12; Yohanes 5:46, 47; 1 Kor. 2:12–14; Filipi. 2:13; Maz. 37:7; Maz. 46:10; Maz. 62:1, 2, 5; Maz. 119:11.

#### Bahagian I: Ringkasan

Pada kuartal ini, kita telah mempelajari pelbagai prinsip terhadap tafsiran alkitabiah. Namun prinsip hermeneutik (tafsiran mengenai sesuatu) yang terbaikpun tidak akan berguna sekiranya prinsip itu tidak mengamalkan mesej alkitabiah. Memberikan penjelasan terperinci Kitab Suci bukan sekadar latihan intelektual. Matlamat mana-mana pembelajaran Alkitab adalah lebih daripada mendapatkan pengetahuan minda. Jika dilakukan dengan sebaiknya, ia akan membimbing kepada hati yang penurut.  Ianya adalah penurutan  yang lebih dalam dan lebih bermakna berbanding penyesuaian luaran sahaja. Ia akan membimbing ke arah penurutan yang penuh sukacita terhadap kehendak Tuhan.

Kebenaran Kitab Suci hendaklah dihidupkan, bukannya hanya untuk dipercayai. Respons sedemikian terhadap mesej alkitabiah dimungkinkan hanya menerusi kerja mengubah oleh Roh Kudus yang membawa ayat-ayat daripada Kitab Suci ke kehidupan yang baharu. Dia menyalakan keinginan di dalam diri kita untuk menerima kebenaran Kitab Suci dan mengikutinya dengan hati dan minda.  Contoh terbaik respons terhadap Kitab Suci ini terdapat dalam Yesus Kristus, yang telah menunjukkan kepada kita cara untuk berdepan dengan Firman Tuhan dan cara melaksanakannya dalam kehidupan seseorang. Yesus tidak pernah membatalkan Kitab Suci, sebaliknya Dia selalu mengatakan bahawa Kitab Suci sebagai norma yang berotoritas bahkan juga untuk firmanNya. Yesus juga memberikan kita contoh meluangkan masa bersendirian dengan Firman Tuhan. Amalan ini adalah sesuatu yang kita harus dapatkan secara disengajakan dalam kesibukan dunia kita. Kita juga menjadikan Kitab Suci  berbuah apabila kita menghafalinya. Selalu menyanyikan ayat-ayat Kitab Suci akan memahatkannya dengan teguh di dalam minda dan hati kita serta menghiburkan kita.

#### Bahagian II: Ulasan

Firman Tuhan yang Hidup Dan Roh Kudus

Alkitab menyatakan dengan jelas bahawa orang yang berada dalam keberdosaan dan kejatuhannya  adalah buta secara rohani dan tidak menerima hal-hal yang berasal daripada Tuhan, kerana perkara ini adalah kebodohan baginya. Dia bahkan tidak akan dapat memahaminya,  kerana perkara begini mestilah dinilai secara rohani (1 Kor. 2:14). Walaupun sekiranya kita dapat memahami maksud  ayat-ayat Kitab Suci dengan jelas, kita tidak akan mempunyai keinginan untuk menurutinya tanpa pekerjaan Roh Kudus yang mengubah hati kita. Roh Kudus mengilhamkan para penulis Alkitab untuk menulis  kebenaran yang Tuhan nyatakan kepada mereka (lihat  2 Pet. 1:19-21, 2 Tim. 3:16). Namun, memiliki firman  Tuhan yang diilhamkan sahaja tidak cukup. Firman ini juga hendaklah diterima dan diaplikasikan serta dilaksanakan dalam kehidupan kita. Tanpa Roh Kudus, kita tidak akan mempunyai perasaan menghargai mesej rohaninya dan tiada keinginan untuk menurutinya. Tanpa Roh Kudus,  kita akan memperlihatkan ketidakpercayaan, tiada harapan, dan tiada kasih sebagai respons terhadap Firman Tuhan. Roh Kudus membolehkan kita melihat kewujudan rohaniah dalam ayat-ayat Kitab Suci dan kepentinganya untuk hidup kita (lihat 1 Kor. 2:12, 14, 15; Ef. 1:17–19; Maz. 119:8).

Roh Kudus tidak berhenti berhubung dengan manusia melalui Alkitab masa ini, menjadikan Firman Tuhan yang tertulis menjadi hidup. Oleh itu, buku Alkitab yang diabaikan  menjadi Firman Tuhan yang hidup yang lebih tajam berbanding pedang bermata dua (Ibr.4:12), menusuk sanubari kita dan mengubah hidup kita sesuai dengan Kitab Suci. Beberapa petikan alkitabiah menyatakan bahawa tugas Roh Kudus ialah untuk membawa Yesus Kristus menjadi fokus utama, mengangkat Anak Tuhan dan apa yang Dia telah lakukan untuk kita. (Lihat Yoh 15:26; 1 Yoh 4:2, 3)  .

Dalam hal apakah anda telah mengalami bantuan Roh Kudus dalam membimbing anda dengan sukacita menuruti  firman Kitab Suci di dalam hidup anda?

**Belajar Daripada Yesus**

Dengan menerima Kitab Suci sebagai sesuatu yang boleh dipercayai dan benar, kita dibimbing oleh Roh untuk menerima Firman Tuhan,  Yesus Kristus, sebagai Juruselamat dan Tuhan kita dan sebagai contoh terunggul kita untuk diteladani. Kita boleh belajar dengan banyak daripada cara Yesus menggunakan Kitab Suci. Dia begitu memahami semua yang dinyatakan oleh Kitab Suci dan dapat memetik ayat sebenar daripada Kitab Suci sewaktu dia dicobai oleh Iblis ( Matius 4:4,7,10). Pengetahuannya terhadap Kitab Suci melindungiNya daripada terpedaya dengan beberapa penggunaan petikan Alkitab yang terpilih.  Dia mengetahui seluruh Kitab Suci, dan bagi Dia, Kitab Suci tidak boleh dibatalkan (Yoh 10:35). Keseluruhan Kitab Suci merupakan sesuatu yang suci bagi Dia. Oleh itu, Yesus berulang kali merujuk kepada Kitab Suci  dan apa yang tertulis. (lihat  Luk 24:45, 46; Mat. 11:10; Yoh 6:45; Yoh 7:38) .

Dalam cara apakah contoh Yesus  menginspirasikan anda untuk mengetahui ayat-ayat Kitab Suci dengan lebih baik untuk diri anda? Bagaimanakah anda boleh lebih mengenali Alkitab? Dalam keadaan apakah, anda perlu jadikan Alkitab sebagai sesuatu norma hidup anda dan untuk menurutinya dengan penuh ketaatan?

**Yesus Lawan Kitab Suci?**

Salah satu perkara yang selalu kita dengar ialah pembahagian antara “injil dan doktrin”. Ia mungkin kedengaran pelik untuk mengatakan terdapat perbezaan bahkan juga pertentangan antara Yesus dan Alkitab. Tetapi dalam sejarah gereja, terdapat cubaan berulang kali untuk memastikan Yesus menentangi Kitab Suci dan menaikkan Kristus sebagai  norma tafsiran mengatasi apa yang dinyatakan dalam Alkitab. Akhirnya, segelintir menggunakan Kristus untuk menilai Kitab Suci dan menjadikan beberapa petikan terbatal dan tidak sah. Mungkin contoh terkenal dilihat dalam prinsip Martin Luther yang cukup dikenali di mana dia menilai Kitab Suci: “Kesemua buku suci yang sejati bersetuju dengan perkara ini, iaitu kesemua mereka berkhutbah dan menamamkan (treiben) sikap Kristus. Itulah ujian yang benar di mana untuk menilai kesemua buku, apabila kita lihat sama ada mereka menanam sikap Kristus atau tidak .”—Martin Luther, Luther’s Works, Vol. 35: Word and Sacrament I, Preface to the New Testament, ed. E. Theodore Bachmann and Helmut T. Lehmann, vol. 35 (Philadelphia: Fortress Press, 1976), p. 396.

Oleh itu, Kitab Suci haruslah ditafsirkan dengan berpihak kepada Kristus, bukan menentang Dia. Pada pandangan Luther, Kristus dan Kitab Suci boleh diletakkan bertentangan antara satu sama lain, kerana Luther menempatkan Firman individu (Kristus) mengatasi Firman yang diucapkan (Injil) dan Firman Tertulis (Kitab Suci). Pendekatan ini bermaksud, sementara Kitab Suci merupakan permaisuri, Kristus adalah Raja, mengatasi Kitab Suci! Jika satu petikan kelihatan bertentangan dengan pandangan Luther terhadap Kristus, maka tafsirannya yang berpusatkan Kristus menjadi kritikan Kitab Suci yang berpusatkan Injil, di mana kandungan Kitab Suci dikritik atas nama Kristus. Oleh itu, kaedah Kristologi Luther menjadi alat kritikan teologi Kitab Suci.   Pembezaan dan pengkelasan kedudukan ini membawa kepada kanon di dalam kanon, di mana Kristus menjadi kunci penafsiran dan norma untuk menafsir Alkitab, tetapi juga menolak ke tepi beberapa bahagian dalam Alkitab, seperti Surat Yakobus, yang ditempatkan di pinggiran sebagai kosong dan tidak bernilai, kerana ia dianggap tidak merujuk kepada Yesus. Petikan Luther berikut menggambarkan aspek bermasalah ini dan tentunya satu pandangan yang mendalam kerana ia terkait dengan Sabat:

“Secara ringkasnya, Kristus ialah Tuhan, bukan hamba, Tuhan atas hari Sabat, hukum, dan segala-segalanya. Kitab Suci harus difahami dengan menyetujui Yesus, bukan menentangNya. Untuk sebab itu, Kitab Suci haruslah sama ada merujuk kepadaNya atau tidak harus dipegang sebagai Kitab Suci yang benar….. Oleh itu, sekiranya musuh menekankan Kitab Suci menentang Kristus, kita mendorong Kristus menentang Kitab Suci. Kita memiliki Tuhan, mereka memiliki hamba; kita memiliki Kepala, mereka memiliki kaki atau anggota tubuh yang lain, di mana Kepala perlu mendominasikannya dan mengambil keutamaan (ke atasnya). Jika salah satu daripada mereka harus dipisahkan, Kristus atau Hukum Taurat, maka hukum tersebut harus dilepaskan, bukannya Kristus. Kerana, sekiranya kita memiliki Kristus, kita dengan mudahnya boleh mewujudkan undang-undang dan kita hendaklah menilai semua perkara seadilnya. Malah, kita juga akan membuat hukum yang baharu, sebagaimana Paulus lakukan di dalam semua suratnya, dan Petrus, tetapi di atas semuanya Kristus di dalam Injil. Dan hukum-hukum ini lebih jelas berbanding hukum Musa, sebagaimana wajah Kristus adalah lebih bersinar berbanding wajah Musa (2 Kor. 3:7-11).-—Martin Luther, Luther’s Works, Vol. 34: Career of the Reformer IV, ed. Hilton C. Oswald and Helmut T. Lehmann, vol. 34 (Philadelphia: Fortress Press, 1999), pp. 112, 113.

Bandingkan petikan ini dengan Yohanes 7:38, di mana Yesus merujukkan kembali kepada Kitab Suci berbanding kepada diriNya sendiri sebagai norma untuk kepercayaan yang sah.

**Masa Sunyi bersama Firman Tuhan dan Menghafal Kitab Suci**

Yesus sibuk  menyembuhkan orang dan memberitakan injil baik sepanjang hari. Namun Dia mendapatkan kekuatan rohaniNya daripada masa sunyi berkualiti di mana Dia berdoa (Mark 1:35) dan mengimbas semula janji-janji Kitab Suci. Di dalam kehidupan kita yang padat dan sibuk, kita haruslah merancang dengan baik untuk mempunyai masa sunyi bersama Tuhan di mana kita tidak diganggu,  mempunyai waktu yang tidak terusik untuk merenungkan  Firman Tuhan, dan boleh berdoa. Waktu sunyi sedemikian memberikan kita kekuatan dan tenaga rohani yang tidak dapat diberikan oleh benda-benda lain. Sewaktu anda membaca Kitab Suci untuk menikmatinya, kurangkan membaca, tapi lebihkan membaca bagi perkara-perkara yang penting untuk kehidupan rohani anda. Apabila pemikiran anda mula merayau dan menyimpang kepada perkara yang tidak penting, tumpukan perhatian ke atas perkara yang Tuhan telah lakukan untuk anda dan amalkan konsentrasi rohani ke atas Firman Tuhan. Kadangkala, nyanyian lagu rohani atau lagu pujian membantu untuk menumpukan minda kita dan malah menjadikannya lebih mudah untuk diingati dan menghafal ayat-ayat Kitab Suci.

Pada waktu bilakah masa harian yang paling tidak terganggu bagi anda? Apakah yang membantu anda untuk fokus terhadap Firman Tuhan dan mempunyai masa berkualiti yang sunyi bersama Yesus? Dalam keadaan apakah nyanyian membantu anda mengingati Alkitab? Di manakah anda lihat kelebihan menghafal bahagian-bahagian Kitab Suci, dan bagaimanakah anda boleh menggunakannya untuk dijadikan sebagai berkat untuk orang lain?

#### Bahagian III: Penerapan Hidup

Kadangkala, orang berkata, “Berpegang kepada hukum Alkitab dengan tidak memakan makanan haram adalah tidak penting untuk keselamatan, asalkan anda mempercayai Kristus.” Atau mungkin orang berkata, “Sekiranya anda tinggal bersama-sama walaupun kamu tidak berkahwin, ianya bukan penentu anda sebagai seorang Kristian, selagi anda mengasihi Yesus.” Di manakah anda melihat bahaya dalam hujah sebegini? Mengapakah ia tidak selamat untuk menentang pernyataan jelas Kitab Suci , walaupun ini dilakukan di atas nama Yesus?

Ellen G. White dengan tepatnya menyatakan: “Roh Kudus tidak diberikan—atau tidak akan pernah dikurniakan—untuk menggantikan Alkitab; kerana Kitab Suci dengan jelas menyatakan bahawa firman Tuhan merupakan piawaian di mana semua pengajaran dan pengalaman harus diuji.”—The Great Controversy, ms. 9.

Selaras dengan apa yang telah kita telah pelajari pada kuartal ini, mengapakah anda fikir prinsip ini sangat penting? Apakah yang anda ingin pelajari daripada cara Yesus mengenal Kitab Suci dan dari cara Dia menuruti Firman Tuhan? Bagaimanakah Kitab Suci menjadi bahagian yang penting dalam hidup anda dan mempengaruhi keputusan yang anda perlu lakukan?