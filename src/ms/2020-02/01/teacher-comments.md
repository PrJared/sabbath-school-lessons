---
title:  Komen Guru
date:  04/04/2020
---

**Ayat-ayat Utama**: Ulangan. 32:45â€“47; Kej. 49:8-12; Yes. 53:3-7; 1 Kor. 15:3-5, 51-55; Roma 12:2.

#### Bahagian I: Ringkasan

Dalam dunia yang sarat dengan media, kita semakin dihujani dengan idea-idea yang bersaing untuk menarik perhatian kita dan menjanjikan trend terkini untuk membimbing kehidupan kita. Ia menjadi lebih sukar dalam persekitaran yang terlalu banyak stimulais untuk mencari masa yang tenang untuk membaca Firman Tuhan. Sesetengah mungkin mula tertanya-tanya sama ada Alkitab masih relevan dalam dunia pantas hari ini. Kita perlu diperingatkan oleh arahan untuk "Diamlah dan ketahuilah, bahwa Akulah Tuhan" (Mazmur 46:10) sebagai satu cara untuk membantu kita mengakui bahawa Alkitab masih merupakan pemberian Tuhan yang terbesar untuk menyampaikan rencana PenebusanNya. Tidak ada buku lain sepertinya di mana-manapun di dunia.

Beberapa unsur penting membuat Alkitab itu unik berbanding dengan buku-buku agama yang lain. Empat unsur, terutamanya, menonjol jauh berbeza dengan  falsafah dan pemikiran esoterik (yang tidak ramai orang memahaminya) seperti Confucius, Al-Qur'an, dan tulisan-tulisan suci Hindu: (1) Alkitab terdiri daripada  hingga 30 peratus nubuatan dan kesusasteraan nubuatan; (2) Alkitab wujud dalam sejarah, iaitu, ia bercakap tentang Tuhan yang bertindak dalam sejarah;  (3) peristiwa-peristiwa Alkitab diletakkan di tempat-tempat geografi yang sebenar, dan (4) Alkitab mempunyai kuasa mengubah kehidupan kerana Tuhan yang berbicara kepada kita melalui firmanNya yang hidup. Oleh itu, adakah ia sesuatu yang  mengherankan bahawa selama berabad-abad ia telah memberi inspirasi kepada karya-karya muzik, seni, dan kesusasteraan yang paling hebat? Minggu ini kita akan mengkaji mengapa Alkitab itu unik dan tidak dapat ditandingi, dan tetap demikian, walaupun dengan pertumbuhan teknologi dan pengetahuan yang pantas di abad kedua puluh satu.

#### Bahagian II: Ulasan

**Ilustrasi**

Piramid-piramid Mesir yang hebat menjulang lebih tinggi mengatasi kota Cairo modern. Penggalian telah mendedahkan bahawa piramid-piramid ini dibina semasa Kerajaan Kuno dengan teknologi yang canggih dan pengetahuan tentang bangunan yang diandaikan bahawa matematik dan astronomi tidak wujud sebelum orang Yunani. Sebelum Menara Eiffel  di Paris selesai dibina pada tahun 1889, Piramid yang Hebat itu adalah bangunan tertinggi di dunia selama ribuan tahun.  Hari ini, parsa ahli arkeologi masih bergulat dengan logistik dan betapa besar pencapaian ini. Musa tiba di Mesir kuno beratus-ratus tahun selepas Piramid Hebat itu didirikan dan dididik untuk menjadi raja pada masa depan untuk empayar terhebat ini. Namun, "Karena iman maka Musa, setelah dewasa, menolak disebut anak puteri Firaun " (Ibrani 11:24).

**Kitab Suci**

Kata-kata terakhir Musa kepada orang-orang yang dipimpinnya ke Tanah Perjanjian adalah: "'Perhatikanlah [tetapkanlah hatimu kepada] segala perkataan yang kuperingatkan kepadamu pada hari ini, supaya kamu memerintahkannya kepada anak-anakmu untuk melakukan dengan setia segala perkataan hukum Taurat ini '" (Ulangan 32:46). Penetapan hati adalah ungkapan yang digunakan dalam Alkitab untuk menggambarkan penerimaan firman Tuhan dan menyimpannya dalam hati. Musa menekankan idea ini apabila dia memberikan arahan agar kanak-kanak terutamanya harus diperintahkan untuk mengikuti arahan atau hukum Tuhan. Hukum ini lebih penting daripada apa-apapun, kerana "itu adalah hidupmu" (Ulangan 32:47).

Bincangkan dengan kelas anda bagaimana mereka menghadapi  hal-hal yang mengalihkan perhatian di sekeliling mereka dan mengekalkan hubungan yang tetap hidup dengan Kristus melalui Firman-Nya. Mintalah kelas menilai berapa banyak masa yang mereka habiskan pada aktiviti tertentu setiap hari (menjawab e-mel, teks, media sosial, televisyen, kerja, keluarga, ibadat).  Perhatikan bahawa aktiviti-aktiviti yang paling banyak masa kita habiskan untuknya adalah perkara yang paling penting dalam kehidupan kita. Apakah langkah-langkah yang disengajakan oleh ahli kelas anda untuk perturunkan pengalaman Kristian mereka kepada anak-anak mereka? Mengapakah  warisan hidup ini begitu penting dalam zaman di mana kita hidup?

**Kitab Suci**

Alkitab dipenuhi dengan tempat-tempat di mana Tuhan menyatakan diri-Nya. Antara tempat yang lebih diingati ialah bukit Moria di mana Abraham hampir menyembelih Ishak (Kejadian 22: 2), semak belukar di Gunung Horeb di Sinai (Keluaran 3: 1-4), Laut Merah di mana Israel melepaskan diri melalui  tanah kering (Keluaran 14: 1-30), dan Kapernaum di mana begitu banyak daripada mukjizat-mukjizat penyembuhan Yesus yang berlaku. Contoh ini yang menggabungkan tempat-tempat berlakunya peristiwa-peristiwa yang dijelaskan sebenarnya menetapkan Alkitab berbeza daripada tulisan-tulisan suci lainnya (seluruh Alquran, misalnya, mengandungi sebutan geografi yang lebih sedikit daripada yang dijumpai dalam Kejadian 1-20 sahaja). Alkitab mengandungi rujukan kepada ratusan kota dan tempat-tempt, termasuk rujukan kepada gunung-gunung tertentu, sungai, tasik, kolam, laut, padang pasir dan padang gurun, wilayah, dan negeri. Ada kalanya geografi adalah elemen penting yang memberikan makna dan dimensi tambahan kepada  suatu peristiwa.

Betlehem adalah salah satu contoh bagaimana geografi Alkitab penting bagi pemahaman kita terhadap sejarah alkitabiah. Dalam bahasa Ibrani, Bethlehem bermaksud "rumah roti." Di Betlehem, Rut dan Boaz bertemu dan berkahwin. Di sana, mereka mempunyai seorang anak bernama Obed, yang mempunyai anak lelaki bernama Jesse. Jesse menjadi bapa kepada Daud, yang kemudiannya akan menubuhkan dinasti raja yang akan memerintah di Yerusalem selama beratus-ratus tahun sehingga pemusnahan bait suci (Rut 4: 13-17; Mat 1: 5, 6). Apabila Samuel datang untuk mengurapi seorang raja yang baharu, ia datang ke Betlehem tempat Tuhan mengarahkan dia untuk mengurapi Daud. Kemudian, 700 tahun sebelum kelahiran Yesus, Mikha 5: 2 meramalkan bahawa Mesias akan dilahirkan di Betlehem, yang terletak di Yudea. Oleh itu, tidaklah mengejutkan bagi kita bahawa Tuhan mengutus  Yesus, "roti hidup" itu (Yohanes 6: 33-51) untuk dilahirkan di Betlehem, rumah roti. Dilahirkan dari Roh Kudus melalui Maria, Yesus membawa kegenapan Injil ke dunia yang mana Dia, pada suatu masa nanti,  akan menjadi Raja atas segala raja untuk selama-lamanya.

Tanya kepada kelas apa lagi pegetahuan-pengetahuan penting lain yang dapat diperolehi daripada memahami geografi dan nama-nama tempat di persekitaran peristiwa bersejarah di dalam Alkitab. Sebagai contoh, apakah hubungan antara pertemuan Abraham dengan Tuhan di Gunung Moria dan kematian Kristus di sekitar tempat yang sama hampir dua ribu tahun kemudian?

**Ilustrasi**

Jose dibesarkan di pusat kota Detroit, Michigan. Pada usia sebelas tahun dia sudah terlibat dalam kumpulan jahat setempat. Dia melakukan apa yang dia katakan dan bercakap dengan penuh keyakinan. Ibu bapanya bimbang tentang hala tujunya. Pada suatu hari mereka menerima iklan tentang sekolah memasak masakan vegetarian. Ayahnya adalah tukang masak di sebuah restoran tempatan dan mula menghadiri  kelas memasak itu bersama istrinya. Pada salah satu daripada pertemuan, Sekolah Alkitab Sempena Cuti Sekolah diumumkan,  Jose dan adik-adiknya mula hadir. Jose tidak pernah mendengar banyak tentang Alkitab. Dia sangat tertarik dengan kisah Yosua dan penaklukan Kanaan di bawah pimpinan Tuhan. Dia mengetahui bahawa Tuhan adalah Tuhan yang berkuasa dan dapat mengalahkan musuh-musuh umat-Nya. Jose mahu tahu lebih banyak lagi dan mula membaca Alkitab. Tidak lama kemudian, beliau telah mendaftar di kelab Pathfinder setempat. Ibu bapanya melihat perubahan besar. Bahasa Jose berubah. Pakaiannya berubah. Malah cara dia berjalan berubah. Enam bulan kemudian, Jose meminta pembaptisan. Keluarganya kagum dengan perubahan kehidupan Jose. Mereka mahu mengalami apa yang Jose alami. Setelah mengkaji Alkitab bersama pastor, seluruh keluarga itu dibaptiskan pada hari Sabat. Kuasa Firman Tuhan telah mengubah hidup mereka.

**Kitab Suci**

Yosia berumur lapan tahun ketika ia menjadi raja Yehuda. Alkitab mengatakan bahawa datuknya Manasseh menyembah dewa-dewa Kanaan, terlibat dalam spiritualisma dan kaitannya dengan seksual yang tidak wajar, juga dengan astrologi. Manasseh bahkan mengorbankan anaknya sendiri. Dia mengetuai rakyatnya menjadi murtad yang teruk, kerana dia "menyesatkan mereka, sehingga mereka melakukan yang jahat lebih dari pada bangsa-bangsa yang telah dipunahkan TUHAN dari hadapan orang Israel " (2 Raja 21: 9). Disebabkan oleh gen dan pengasuhan Yosia, kita mungkin menjangkakan bahawa kerajaan Yehuda akan menerima nasib yang sama seperti di bawah Raja Manasye, tetapi sebaliknya, Alkitab mengatakan bahawa Yosia "Ia melakukan apa yang benar di mata TUHAN dan hidup sama seperti Daud, bapa leluhurnya, dan tidak menyimpang ke kanan atau ke kiri " (2 Raja-raja 22: 2). Apakah yang membuat perbezaan? â€” Penemuan dan pembacaan Firman Tuhan, pertaubatan yang mendalam  Yosia, dan tindakannya untuk mengembalikan semua Israel ke penyembahan yang benar kepada Tuhan. Penggalian di Yehuda yang meliputi masa ini telah menemui  sebuah kuil di Arad dengan dua altar dan batu berdiri di Tempat Maha Kudus yang menggambarkan ada lebih dari satu dewa. Kuil ini telah dimusnahkan pada akhir abad ketujuh, yang mana ramai cendikiawan mengaitkannya  dengan kerja Yosia. Oleh kerana pembaharuan yang besar ini, Tuhan tidak mengapa-apakan Yehuda dan Yerusalem untuk beberapa lama dan menahan penghakimanNya hingga 35 tahun kemudian. Tuhan menjanjikan, "matamu tidak akan melihat segala malapetaka yang akan Kudatangkan atas tempat ini " (2 Raja-raja 22:20). Setelah membaca 2 Raja-raja 21: 2-9, mintalah kepada kelas bagaimana gambaran  mengenai Yehuda ini dibandingkan dengan cabaran-cabaran jahat di dunia sekarang ini. Bagaimanakah Kitab Suci boleh mengubah hidup kita supaya kita dapat mengatasi?

#### Bahagian III: Penerapan Hidup

Alkitab adalah Firman yang diilhami Tuhan untuk sepanjang masa. Ia tidak terhad kepada masa atau budaya di mana ia ditulis. Oleh itu, ia masih mempunyai kuasa untuk mengubah kehidupan hari ini. Semasa anda mempersiapkan pelajaran ini dalam budaya anda, fikirkan kesan Alkitab di negara anda hari ini. Mintalah kelas untuk berkongsi pengalaman di mana mereka telah diubah oleh Firman Tuhan dan telah mengakui kuasa mengubahnya dalam kehidupan mereka. Berikut adalah beberapa soalan yang lebih khusus yang menghuraikan tema ini.

Bagaimanakah nubuatan-nubuatan Kitab Suci memberi kita harapan untuk masa depan, bahkan dalam konteks peristiwa-peristiwa akhir zaman? Dalam cara apakah nubuat-nubuatan ini memberi jaminan kepada janji-janji Tuhan dan keupayaan-Nya untuk melihat  rancangan-Nya berjalan sampai akhir?

Kongsikan pengalaman dari kehidupan anda atau rakan anda yang memberi kesaksian kepada kuasa Firman Tuhan untuk mengubah kehidupan seseorang. Bagaimanakah perubahan ini terjadi, dan bagaimanakah orang lain melihat kuasa Roh Kudus bertindak?

Dalam  cara apakah anda boleh menjadi saksi berterusan akan kuasa Tuhan untuk mengubah keluarga, kejiranan anda, atau bandar atau kota anda hari ini? Bagaimanakah anda dapat mengongsikan Firman Tuhan dalam cara yang berkesan untuk mendatangkan perubahan dan mempersiapkan orang lain untuk bertemu dengan Yesus apabila Dia datang? Ingatlah  bahawa kita adalah tangan dan kaki-Nya, dan apa yang kita tunjukkan dalam tindakan dan perkataan akan mencerminkan bagaimana orang lain melihat Tuhan.