---
title:  Firman Itu Mempunyai Kuasa Mengubah
date:  02/04/2020
---

`Sila baca 2 Raja-raja 22: 3-20. Apakah yang menyebabkan Raja Josiah merobek pakaiannya? Bagaimanakah penemuannya mengubah bukan sahaja dia, tetapi seluruh bangsa Yehuda?`

Pada tahun 621 SM, ketika Yosia berumur 25 tahun, Hilkiah, imam besar, menemui "kitab taurat," yang kemungkinan adalah lima buku pertama Musa atau, khususnya, buku Ulangan. Semasa pemerintahan bapanya, Amon, dan datuknya yang paling jahat Manasye, kitab ini telah hilang di tengah-tengah penyembahan Baal, Asyera, dan "segenap tentera langit" (2 Raj. 21: 3-9). Sewaktu Yosia mendengar syarat-syarat perjanjian itu, dia mengoyakkan pakaiannya dalam kesedihan, kerana dia menyedari betapa jauh dia dan bangsanya telah hanyut  daripada menyembah Tuhan yang sejati. Dia segera memulakan pembaharuan di seluruh negeri, meruntuhkan tempat-tempat tinggi dan memusnahkan patung-patung  dewa-dewa asing. Apabila dia selesai, hanya ada satu tempat tersisa untuk beribadah di Yehuda: tempat kudus Tuhan di Yerusalem. Penemuan Firman  Tuhan itu telah membawa  keinsafan, pertobatan, dan kuasa untuk berubah. Perubahan ini bermula dengan Yosia dan akhirnya menyebar ke seluruh Yehuda.

`Bagaimanakah Alkitab memberi jaminan kepada kita bahawa ia mempunyai kuasa untuk mengubah hidup kita dan menunjukkan kepada kita jalan menuju keselamatan? Sila baca Yohanes 16:13, Yohanes 17:17, Ibrani 4:12, dan Roma 12: 2.`

Salah satu daripada kesaksian yang paling kuat tentang kuasa Alkitab ialah kehidupan seseorang yang berubah. Inilah Firman yang menembusi dosa manusia dan kejahatan dan mengungkapkan sifat manusia yang sebenar dan keperluan kita akan  Juruselamat.

Buku yang unik seperti Alkitab, yang diakui dalam sejarah, penuh dengan nubuatan, dan berkuasa untuk mengubah kehidupan, juga harus ditafsirkan dengan cara yang unik. Ia tidak boleh ditafsirkan seperti mana-mana buku lain, kerana Firman Tuhan yang hidup mesti difahami di dalam terang Kristus yang hidup yang telah berjanji untuk mengutus Roh-Nya untuk membawa kita "ke dalam semua kebenaran" (Yohanes 16:13). Oleh itu, Alkitab sebagai wahyu kebenaran Tuhan, mesti mengandungi prinsip-prinsip dalamannya sendiri. Prinsip-prinsip ini boleh dijumpai dalam mempelajari bagaimana para penulis Kitab Suci menggunakan Kitab Suci dan diberikan petunjuk  olehnya kerana mereka membenarkan Kitab Suci mentafsirkan dirinya sendiri.