---
title:  Kesepaduan Kitab Suci
date:  27/04/2020
---

Alkitab itu sendiri menyatakan bahawa "segala tulisan diilhamkan Tuhan" (2 Tim 3:16) dan bahawa "nubuat-nubuat dalam Kitab Suci tidak boleh ditafsirkan menurut kehendak sendiri", dan bahawa "tidak pernah nubuat dihasilkan oleh kehendak manusia, tetapi oleh dorongan Roh Kudus" (2 Pet 1:20, 21). Memandangkan Tuhan adalah pengarang utama Alkitab, maka kita tentu dapat menjangkakan  satu kesepaduan dan keharmonian asas di antara pelbagai bahagian Kitab Suci berkenaan dengan isu-isu utama yang diajarkannya.

`Sila baca Titus 1: 9 dan 2 Timotius 1:13. Mengapakan kesepaduan Alkitab penting untuk kepercayaan kita?`

Hanya berdasarkan kesepaduan dalamannya, iaitu kesepaduan yang berasal dari ilham ilahi, membolehkan Kitab Suci berfungsi sebagai penasifr dirinya sendiri. Sekiranya Kitab Suci tidak mempunyai kesepaduan yang menyeluruh dalam ajarannya, kita tidak dapat menghasilkan   doktrin yang harmoni mengenai sebarang isu. Tanpa kesepaduan Alkitab, gereja tidak ada kaedah untuk membezakan kebenaran daripada kesilapan dan menolak ajaran sesat. Ia tidak mempunyai asas untuk melaksanakan langkah-langkah tatatertib atau untuk membetulkan penyimpangan daripada kebenaran Tuhan. Kitab Suci akan kehilangan kuasa meyakinkan dan kuasa menyelamat.

Bagaimanapun, Yesus dan para penulis Alkitab percaya kepada kesepaduan  Kitab Suci, yang berdasarkan asal-usul ilahinya. Kita boleh lihat ini dalam amalan biasa mereka dalam memetik beberapa buku Perjanjian Lama sebagai setara dan sama penting (Roma 3: 10-18; di sini Paulus menggunakan petikan Alkitab dari Pengkhotbah [7:20], Mazmur [14: 2, 3; 5: 9; 10: 7] dan Yesaya [59: 7, 8]).

Para penulis Alkitab menganggap bahagian-bahagian Kitab Suci tidak dapat dipisahkan. Tidak ada perbantahan antara Perjanjian Lama dan Perjanjian Baharu. Perjanjian Baharu tidak mengandungi injil baharu atau agama baharu. Perjanjian Lama dijelaskan dalam Perjanjian Baharu, dan Perjanjian Baharu dibina atas Perjanjian Lama. Oleh itu, kedua-dua Perjanjian mempunyai hubungan timbal balik di mana mereka menerangkan satu sama lain.

Kesepaduan Kitab Suci juga membayangkan bahawa seluruh Kitab Suci (tota scriptura) harus diambilkira apabila kita mempelajari subjek alkitabiah, dan bukannya membangun ajaran kita hanya pada beberapa ayat tertentu sahaja.

`Apakah yang perlu kita lakukan apabila kita mendapati ayat-ayat atau idea yang kelihatan bertentangan antara satu sama lain dalam Alkitab? Bagaimanakah kita  menyelesaikannya?`