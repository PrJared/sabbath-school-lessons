---
title:  Kitab Suci Sebagai Kata Putus
date:  26/04/2020
---

Sejak dari permulaan mereka, umat Seventh-day Adventist telah menganggap diri mereka sebagai umat Kitab, iaitu, orang Kristian yang mempercayai Alkitab. Untuk memperkukuhkan prinsip  sola Scriptura (oleh Kitab Suci sahaja), kita mengiktiraf kuasa unik Alkitab. Kitab Suci sahaja adalah norma yang menjadi kata putus untuk teologi kita dan kuasa tertinggi untuk kehidupan dan doktrin. Sumber-sumber lain, seperti pengalaman dalam keagamaan, akal manusia, atau tradisi, harus tunduk kepada Alkitab. Malah, prinsip sola Scriptura dimaksudkan untuk melindungi autoriti Kitab Suci daripada ketergantungan kepada gereja dan tafsirannya, dan ia menolak kemungkinan bahawa standar tafsirannya harus datang dari luar Alkitab.

`Sila baca 1 Korintus 4: 1-6, terutamanya ayat 6, di mana Paulus mengatakan kita tidak boleh "melampaui apa yang tertulis." Mengapakah perkara ini sangat penting untuk iman kita?`

Tidak melampaui apa yang tertulis bukan bermakna menolak bidang kajian lain, seperti arkeologi atau sejarah Alkitab. Bidang lain mungkin menjelaskan tentang beberapa aspek alkitabiah dan latar belakang ayat-ayat suci, dan dengan itu dapat membantu kita untuk memahami ayat Alkitab dengan lebih baik. Ia juga tidak menolak bantuan sumber lain dalam tugas pentafsiran, seperti leksikon (leksikon—kamus  terutamanya Greek, Ibrani, Syriac, atau bahasa Arab), kamus, konkordans, juga buku-buku dan ulasan-ulasan lain. Walau bagaimanapun, dalam pentafsiran Alkitab yang betul, ayat-ayat Kitab Suci mempunyai keutamaan mengatasi semua aspek, sains, dan bantuan-bantuan yang bukan utama. Pandangan-pandangan lain harus dinilai dengan teliti dari sudut pandang Alkitab secara menyeluruh.

Apa yang kita tegaskan apabila kita mengamalkan prinsip sola Scriptura adalah jika konflik timbul dalam tafsiran iman kita, maka Kitab Suci sahaja yang mempunyai kuasa yang lebih penting dan menghakimi mana-mana sumber atau tradisi gereja. Kita tidak boleh melebihi atau menentang apa yang tertulis di dalam Alkitab. Kekristianan yang benar dan meyakinkan, memberitakan injil dengan bergantung teguh kepada kuasa Kitab Suci.

"Kitab Suci satu-satunya adalah tuan yang benar dan yang berautoriti penuh daripada semua tulisan dan doktrin di bumi.”—Martin Luther, Luther’s Works, vol. 32: Career of the Reformer II, ed. Jaroslav Jan Pelikan, Hilton C. Oswald, and Helmut T. Lehmann, vol. 32 [Philadelphia: Fortress Press, 1999], pp. 11, 12.

`Sila baca Kisah 17: 10-11. Bagaimanakah ayat-ayat ini memberitahu apa yang kita bicarakan di sini mengenai keutamaan Alkitab?`