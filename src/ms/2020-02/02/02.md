---
title:  Alkitab Wahyu Ilahi
date:  05/04/2020
---

`Sila baca 2 Petrus 1: 19-21. Bagaimanakah Petrus menyatakan keyakinannya tentang asal usul perkhabaran nubuatan Alkitab?`

Alkitab tidak seperti mana-mana buku lain. Menurut rasul Petrus, para nabi digerakkan oleh Roh Kudus sehingga kandungan perkhabaran mereka berasal daripada Tuhan. Mereka tidak menciptanya sendiri. Ianya bukan "dongeng-dongeng yang direka dengan licik oleh manusia" (2 Petrus 1:16), sebaliknya perkhabaran nubuatan Alkitab berasal daripada Tuhan, dan dengan itu ia adalah benar dan boleh dipercayai. "Sebab tidak pernah nubuat dihasilkan oleh kehendak manusia, tetapi oleh dorongan Roh Kudus orang-orang berbicara atas nama Tuhan" (2 Petrus 1:21). Tuhan bekerja dalam proses pewahyuan, di mana Dia memberitahukan kehendakNya kepada umat manusia yang telah dipilih.

Komunikasi lisan secara langsung antara Tuhan dan manusia tertentu adalah fakta Kitab Suciyang tidak dapat dielakkan. Inilah sebabnya mengapa Alkitab mempunyai autoriti ilahi, maka kita perlu mengambil kira elemen ilahi apabila kita mentafsir Kitab Suci. Oleh kerana Tuhan adalah pengarang utama Alkitab, maka buku-buku alkitabiah lebih tepat disebut "Kitab suci" (Roma 1: 2, 2 Tim 3:15).

Kitab Suci juga diberikan untuk tujuan praktikal. Ia berguna untuk "untuk mengajar, untuk menyatakan kesalahan, untuk memperbaiki kelakuan dan untuk mendidik orang dalam kebenaran. Dengan demikian tiap-tiap manusia kepunyaan Tuhan diperlengkapi untuk setiap perbuatan baik" (2 Tim 3:16, 17).

Kita juga memerlukan bantuan Roh Kudus untuk menerapkan dalam  kehidupan kita apa yang telah dinyatakan oleh Tuhan dalam Firman-Nya. Menurut rasul Petrus, pentafsiran  firman  Tuhan yang telah diwahyukan bukanlah atas pendapat kita sendiri. Kita memerlukan Firman Tuhan dan Roh Kudus untuk memahami maksudnya dengan betul.

Kitab Suci juga mengatakan, "Sungguh, TUHAN tidak berbuat sesuatu tanpa menyatakan keputusan-Nya kepada hamba-hamba-Nya, para nabi" (Amos 3: 7). Kata-kata alkitabiah untuk "menyatakan" (dalam pelbagai bentuknya) menunjukkan idea bahawa sesuatu yang telah disembunyikan sebelum ini telah didedahkan atau diumumkan dan dengan itu menjadi nyata. Sebagai manusia, kita memerlukan penemuan, atau penyataan sedemikian, kerana kita adalah makhluk berdosa, terpisah daripada Tuhan kerana dosa kita, dan oleh itu bergantung kepada-Nya untuk mengetahui kehendakNya.

`Mematuhi Alkitab adalah sukar walaupun kita percaya keilahian asal usulnya. Apakah yang akan berlaku jika kita tidak percaya atau mempersoalkan keilahian asal-usulnya?`