---
title:  Kesejajaran Antara Kristus Dan Kitab Suci
date:  08/04/2020
---

`Sila baca Yohanes 1:14; Yohanes 2:22; Yohanes 8:31, 32; dan Yohanes 17:17. Kesejajaran manakah yang anda lihat antara Yesus, Firman Tuhan yang telah menjadi manusia, dan Kitab Suci, Firman Tuhan yang Ditulis?`

Terdapat kesejajaran antara Firman Tuhan, yang menjadi daging (iaitu Yesus Kristus), dan Firman Tuhan yang tertulis (iaitu Kitab Suci). Sama seperti Yesus yang dikandung oleh Roh Kudus, namun,  dilahirkan oleh seorang wanita, demikian juga Kitab Suci berasal daripada supranatural  namun telah disampaikan melalui manusia.

Yesus Kristus menjadi manusia dalam waktu dan ruang. Dia hidup dalam masa yang tertentu dan di tempat tertentu. Namun fakta ini tidak membatalkan keTuhananNya, dan tidak menjadikan Yesus terhad kepada sejarah tertentu. Dia adalah satu-satunya Penebus bagi semua orang, di seluruh dunia, sepanjang masa (lihat Kisah 4:12). Begitu juga Firman Tuhan yang Tertulis, Alkitab, juga diberikan pada waktu tertentu dan dalam budaya tertentu. Sama seperti Yesus Kristus, Alkitab tidak tertakluk kepada waktu, misalnya, terhad kepada masa dan lokasi tertentu; Sebaliknya, ia tetap mengikat semua orang, di seluruh dunia.

Apabila Tuhan menyatakan diri-Nya, Dia turun ke tahap manusia. Sifat manusiawi Yesus menunjukkan semua tanda-tanda kelemahan manusia dan kesan-kesan daripada kemerosotan sepanjang 4,000 tahun. Namun, Dia tidak berdosa. Begitu juga, bahasa Kitab Suci adalah bahasa manusia, bukan bahasa "manusia luar biasa yang sempurna" yang tidak dituturkan atau tidak dapat difahami oleh sesiapapun. Walaupun mana-mana bahasa mempunyai batasannya, namun, Pencipta manusia, yang juga Pencipta bahasa manusia, mampu menyampaikan kehendakNya  kepada manusia dengan cara yang boleh dipercayai tanpa menyesatkan kita.

Sudah tentu, setiap perbandingan mempunyai hadnya. Yesus Kristus dan Kitab Suci tidak sama. Alkitab bukanlah penjelmaan Tuhan. Tuhan bukan sebuah buku. Tuhan dalam Yesus Kristus menjadi manusia. Kita menyayangi Alkitab kerana kita menyembah Juruselamat yang diberitakan di dalam halamannya.

Alkitab adalah kesatuan ilahi-manusia yang unik dan tidak dapat dipisahkan. Ellen G. White melihat ini dengan jelas apabila dia menulis: "Alkitab, mengandungi kebenaran Tuhan yang dinyatakan dalam bahasa manusia, memperlihatkan kesatuan  ilahi dan manusia. Kesatuan itu wujud dalam sifat Kristus, yang adalah Anak Tuhan dan Anak manusia. Oleh itu, sebagaimana halnya dengan Alkitab, demikian juga dengan Kristus, bahawa ‘Firman itu menjadi manusia, dan diam di antara kita.’ Yohanes 1:14.” –Ellen G. White, The Great Controversy, p. 8

`Mengapakah Kitab Suci mesti menjadi asas kepada iman kita? Tanpa asas itu, di manakah kita akan berada?`