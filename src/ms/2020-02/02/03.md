---
title:  Proses Pengilhaman
date:  06/04/2020
---

Oleh kerana Tuhan menggunakan bahasa mudah untuk menyatakan kehendakNya kepada manusia, maka wahyu ilahi boleh dituliskan dalam kata-kata. Namun, seperti yang telah kita lihat, Alkitab adalah hasil daripada penyataan kebenaran Tuhan  kepada kita melalui kerja Roh Kudus, yang menyebarkan dan melindungi perkhabaranNya melalui instrumen manusia. Inilah sebabnya mengapa kita boleh mempercayai kesepaduan asas yang dilihat dalam semua Kitab Suci mula dari Kejadian hingga Wahyu (contohnya, bandingkan Kejadian 3:14, 15 dengan Wahyu 12:17).

`Sila baca 2 Petrus 1:21, 2 Timotius 3:16, dan Ulangan 18:18. Apakah yang dimaksudkan oleh ayat-ayat ini mengenai pengilhaman Alkitab?`

Seluruh Kitab Suci diilhamkan oleh Tuhan, walaupun tidak semua bahagian memberi inspirasi yang sama untuk dibaca, atau bahkan tidak perlu lagi diaplikasikan  kepada kita hari ini (contohnya, bahagian-bahagian mengenai perayaan Ibrani diilhamkan walaupun kita tidak dikehendaki memeliharanya hari ini). Namun, kita perlu pelajari seluruh Kitab Suci, bahkan dari bahagian-bahagian yang tidak begitu mudah dibaca dan difahami atau yang tidak terpakai secara khusus kepada kita sekarang.

Juga, bukan semua yang terdapat di dalam Alkitab telah dinyatakan secara langsung dengan luar biasa.  Kadang-kadang Tuhan menggunakan para penulis Alkitab yang, dengan teliti menyelidiki perkara-perkara atau menggunakan dokumen lain yang sedia ada (lihat Yosua 10:13, Lukas 1: 1-3) untuk menyampaikan perkhabaranNya.

Namun demikian, seluruh Kitab Suci diilhamkan (2 Tim 3:16). Itulah sebabnya Paulus menyatakan bahawa "segala sesuatu" yang telah ditulis dahulu, ditulis untuk pengajaran kita, supaya  "melalui dorongan Kitab Suci kita  beroleh harapan” (Roma 15: 4, terjemahan dari NASB).

"Alkitab menunjuk kepada Tuhan sebagai pengarangnya; namun ia ditulis oleh tangan manusia; dan dalam gaya berbeza dari buku-bukunya yang berbeza ia memperlihatkan ciri-ciri beberapa penulis. Kebenaran yang dinyatakan semuanya 'diberikan oleh ilham Tuhan' (2 Tim 3:16); namun  ianya  diungkapkan dalam kata-kata manusia.”—Ellen G. White, The Great Controversy, ms. 7.

`Hari ini ada beberapa  sarjana Alkitab yang menafikan ilham ilahi di beberapa  bahagian Alkitab, bahkan sampai ke titik di mana banyak ajaran penting—Penciptaan, Keluaran, kebangkitan—dinafikan. Mengapakah sangat penting kita tidak membuka pintu keraguan itu, walau sedikitpun? Lagipun, apakah kita  menghakimi Firman Tuhan?`