---
title:  Budaya
date:  21/04/2020
---

Kita semua tergolong dalam budaya tertentu. Budaya adalah bahagian daripada kehidupan kita.  Kita juga dipengaruhi dan dibentuk oleh budaya. Tiada seorangpun daripada kita yang dapat melarikan diri daripadanya. Fikirkan betapa Perjanjian Lama, kisah tentang Israel purba,  telah dirosakkan oleh budaya di sekelilingnya. Apakah yang membuatkan kita berfikir bahawa kita hari ini berbeza, atau lebih baik?

Firman Tuhan juga diberikan dalam budaya tertentu, tetapi ia tidak terbatas kepada budaya ini sahaja. Walaupun faktor budaya tidak dapat dielakkan mempengaruhi pemahaman kita tentang Alkitab, namun kita tidak boleh lupa fakta bahawa Alkitab juga jauh melebihi kategori-kategori budaya etnik, empayar, dan status sosial. Inilah salah `satu sebab mengapa Alkitab melampaui budaya manusia dan mampu mengubah dan memperbaiki unsur-unsur dosa yang kita temukan dalam setiap budaya.

`Sila baca 1 Yohanes 2: 15-17. Apakah yang dimaksudkan Yohanes ketika Dia menyatakan bahawa kita tidak perlu mengasihi perkara-perkara di dunia? Bagaimanakah kita boleh hidup di dunia namun tidak mempunyai pemikiran dunia?`

Budaya, seperti juga segi lain daripada ciptaan Tuhan, telah dijangkiti oleh dosa. Akibatnya, ia juga berada di bawah penghakiman Tuhan. Walaupun beberapa aspek daripada budaya kita mungkin sejajar dengan kepercayaan kita, tetapi kita mesti sentiasa berhati-hati untuk membezakan antara keduanya. Sebaiknya, jika perlu, iman alkitabiah harus mencabar budaya yang sedia ada dan menwujudkan budaya yang setia kepada Firman Tuhan. Kecuali kita mempunyai sesuatu yang berasal dari atas  tertanam di dalam diri kita, kita akan segera menyerah kepada apa yang ada di sekeliling kita.

Ellen G. White memberikan pencerahan berikut: "Para pengikut Kristus harus terpisah dari dunia dalam prinsip dan kepentingan, tetapi mereka tidak harus mengasingkan diri dari dunia. Juruselamat bergaul dengan manusia, bukan untuk menggalakkan mereka dalam apapun yang tidak sesuai dengan kehendak Tuhan, tetapi untuk mengangkat dan memuliakan mereka.”—Ellen G. White, Counsel to Parents, Teachers, and Students Regarding Christian Education, ms. 323.

`Apakah aspek-aspek budaya anda yang bertentangan dengan iman alkitabiah? Lebih penting lagi, bagaimanakah kita berdiri teguh melawan aspek-aspek yang cuba merosakkan iman kita?`