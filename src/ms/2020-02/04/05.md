---
title:  Pertimbangan Akal
date:  22/04/2020
---

`Sila baca 2 Korintus 10: 5, 6; Amsal 1: 7; dan Amsal 9:10. Mengapakah ketaatan kepada Kristus dalam pemikiran kita begitu penting? Kenapakah takut akan Tuhan adalah permulaan hikmat?`

Tuhan telah memberikan kita kemampuan untuk berfikir dan untuk membuat pertimbangan. Setiap aktiviti manusia dan setiap hujah teologi menunjukkan keupayaan kita untuk berfikir dan membuat kesimpulan. Kita tidak menyokong iman yang tidak munasabah. Bagaimanapun, kebangkitan zaman perubahan besar dalam pemikiran pada  abad ke-18 telah menjadi dominan baru dalam membuat pertimbangan,  terutama dalam masyarakat Barat, yang melebihi batas kemampuan kita untuk berfikir dan membuat kesimpulan yang betul.

Bertentangan dengan idea bahawa semua pengetahuan kita berdasarkan pengalaman, pandangan lain menganggap akal manusia sebagai sumber pengetahuan yang utama. Pandangan ini, yang dipanggil rasionalisme, adalah idea bahawa kebenaran bukanlah  suatu yang bersifat  pancaindera tetapi intelektual dan berasal daripada akal manusia. Dengan kata lain, kebenaran-kebenaran tertentu wujud, dan akal kita sahajapun dapat memahami mereka secara langsung. Ini menjadikan  akal manusia menjadi penguji dan norma untuk kebenaran. Akal manusia telah menjadi autoriti baru yang mana kepadanya segala sesuatu harus tunduk, termasuk kuasa gereja dan, secara lebih dramatik, bahkan kuasa Alkitab sebagai Firman Tuhan. Segala sesuatu yang tidak jelas kepada akal manusia telah dibuang dan legitimasinya dipersoalkan. Sikap ini menjejaskan sebahagian besar Kitab Suci. Semua mukjizat dan perbuatan ajaib Tuhan, seperti kebangkitan Yesus, kelahiran daripada seorang  perawan, atau Penciptaan enam hari, antaranya,  tidak lagi dianggap benar dan boleh dipercayai.

Sebenarnya, kita harus ingat bahawa akal kitapun sudah dipengaruhi oleh dosa dan harus berada dibawah pemerintahan Kristus. Manusia sudah menjadi kabur dalam pemahaman mereka dan terasing daripada Tuhan (Efesus 4:18). Kita perlu diterangi oleh Firman Tuhan. Selain itu, hakikat bahawa Tuhan adalah Pencipta kita menunjukkan bahawa, secara alkitabiah, akal manusia kita tidak diciptakan sebagai sesuatu yang berfungsi secara bebas atau secara terasing daripada Tuhan. Sebaliknya, "takut akan Tuhan adalah permulaan hikmat" (Amsal 9:10, bandingkan dengan Amsal 1: 7). Hanya apabila kita menerima penyataan Tuhan, yang terkandung dalam Firman Tuhan yang Tertulis, sebagai yang tertinggi dalam hidup kita, dan bersedia mengikuti apa yang tertulis dalam Alkitab, barulah kita boleh menggunakan pertimbangan akal manusia dengan betul.

`Beberapa abad yang lalu, Presiden Amerika Thomas Jefferson membuat versi sendiri Kitab Perjanjian Baharu dengan membuang sesuatu yang, menurut pandangannya, bertentangan dengan akal manusia. Hampir semua mukjizat Yesus, termasuk kebangkitan-Nya dihilangkan. Apakah yang sepatutnya ini ajarkan kita tentang batas-batas akal manusia untuk memahami kebenaran?`