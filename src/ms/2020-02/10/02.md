---
title:  Daud Salomo Dan Monarki
date:  31/05/2020
---

Monarki Daud dan Salomo menggambarkan zaman kegemilangan dalam sejarah Israel. Tetapi bagaimana jika Daud dan Salomo tidak wujud, seperti yang dikatakan oleh beberapa orang? Bagaimana jika kerajaan mereka tidak begitu luas seperti yang dijelaskan oleh Alkitab, seperti dakwaan oleh sesetengah pihak? Tanpa Daud tidak akan ada Yerusalem, ibukota  Israel (2 Sam 5: 6-10). Tanpa Daud tidak akan ada tempat kudus yang dibina oleh anaknya, Salomo (1 Raja-raja 8: 17-20). Akhir sekali, tanpa Daud tidak akan ada Mesias masa depan, kerana  Mesias yang dijanjikan itu adalah melalui garis keturunan Daud  (Yer 23: 5, 6; Wah 22:16). Maka dengan itu, sejarah Israel akan perlu ditulis semula sepenuhnya. Namun sejarah itu, seperti yang tertulis dalam Alkitab adalah tepat, itulah  yang memberi Israel dan gereja peranan dan misi yang unik.

`Sila baca 1 Samuel 17. Bagaimanakah Tuhan memberikan kemenangan yang meyakinkan bagi Israel? Siapakah yang digunakan untuk kemenangan ini? Di manakah  kemenangan itu berlaku?`

Perhatikan keterangan geografi yang tepat tentang tempat pertempuran dalam 1 Samuel 17: 1-3. Nama tapak itu sekarang  ialah Khirbet Qeiyafa, terletak di bukit tepat di kawasan kem Israel yang diterangkan dalam bab ini. Penggalian di sana baru-baru ini mendedahkan sebuah kota berbenteng yang   besar dari zaman Saul dan Daud yang menghadap ke lembah. Dua gerbang sezaman itu telah digali. Oleh kerana kebanyakan kota di Israel purba mempunyai hanya satu pintu gerbang, maka ciri ini dapat membantu mengenalpasti tapak itu sebagai Saaraim (1 Sam 17:52), yang dalam bahasa Ibrani bermaksud "dua pintu."

Jika ini benar, maka kita telah mengenal pasti buat kali pertama kota suci kuno ini. Pada tahun 2008 dan 2013, dua inskripsi telah dijumpai yang  ramai  percaya adalah tulisan Ibrani tertua yang pernah ditemui. Inskripsi kedua menyebutkan nama Esybaal,  nama yang sama dengan salah seorang anak lelaki Saul (1 Tawarikh 9:39).

Pada tahun 1993, penggalian di kota utara Tel Dan mendedahkan sebuah inskripsi monumental yang ditulis oleh Raja Hazael dari Damsyik, yang mencatatkan kemenangannya terhadap "raja Israel" dan raja "keluarga Daud". Ini adalah cara yang sama dinasti Daud dijelaskan dalam Alkitab, menambah bukti arkeologi yang lebih kuat bahawa Daud wujud dalam sejarah, seperti yang dikatakan Alkitab.

`Fikirkan implikasi  yang akan berlaku untuk iman kita jika, seperti yang dikatakan oleh beberapa orang, Raja Daud tidak wujud sebenarnya?`