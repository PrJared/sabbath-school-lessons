---
title:  Daniel Nebukadnezar Dan Babilon
date:  02/06/2020
---

Pada bulan Julai 2007, seorang sarjana dari University of Vienna sedang menjalankan projek di Muzium British apabila dia menemui sebuah tablet dari zaman Nebukadnezar, raja Babel. Di atas tablet itu, dia menemui nama "Nebusarsekim," nama seorang pegawai Babilon yang disebutkan dalam Yeremia 39: 3. Nebusarsekim adalah salah satu daripada banyak individu, terdiri daripada raja-raja dan pegawai-pegawai, yang (terima kasih kepada arkeologi) telah ditemui semula dari zaman Daniel dan Nebukadnezar.

`Sila baca Daniel 1 dan 5. Bagaimanakah keputusan awal Daniel sesuai dengan tindakan Tuhan dalam menggunakan dia sebagai hamba dan nabi-Nya untuk mempengaruhi jutaan orang melalui sejarah?`

Daniel "berketetapan dalam hatinya" (Dan 1: 8) untuk tetap setia kepada Tuhan berkenaan dengan apa yang dia makan dan bagaimana dia berdoa. Tabiat yang baik ini, yang terbentuk sejak awal pengalamannya, menjadi corak yang akan memberi dia kekuatan untuk usianya yang panjang. Hasilnya adalah pemikiran yang jernih, kebijaksanaan, dan pemahaman yang datang dari atas. Ini telah diakui oleh Nebukadnezar dan Belsyazar, sehingga dia diangkat ke kedudukan tertinggi dalam kerajaan. Tetapi, mungkin lebih penting lagi, dia menyebabkan pertaubatan Raja Nebukadnezar sendiri (Dan 4: 34-37).

Nebukadnezar adalah anak Nabopolassar. Bersama-sama mereka membina sebuah kota yang gilang gemilang, tak tertandingi di dunia kuno (Dan 4:30). Kota Babilon sangat besar, dengan lebih dari 300 kuil, sebuah istana yang indah, dan dikelilingi oleh dinding berganda yang besar 12 dan 22 kaki tebal. Dinding-dinding  itu dilubangi oleh lapan pintu utama, semuanya dinamakan sempena dewa-dewa utama Babel. Pintu yang paling terkenal adalah pintu Ishtar, digali oleh orang Jerman dan dibina semula di Muzium Pergamom di Berlin.

Dalam Daniel 7: 4, Babilon digambarkan sebagai singa dengan sayap helang. Lorong jalan yang menuju ke pintu Ishtar dipenuhi dengan 120 gambar singa. Imej seekor singa yang besar  menerkam seorang lelaki juga ditemui semasa penggalian itu dan masih berdiri hari ini di luar kota. Semua ini memberi kesaksian kepada singa  sebagai simbol yang sesuai untuk Babilon yang Agung. Sejarah Alkitab dan perkhabaran nubuatannya disahkan.

`Daniel 1: 8 mengatakan bahawa Daniel "berketetapan dalam hatinya." Apakah maksudnya? Apakah beberapa perkara yang perlu anda "berketetapan dalam hati anda" tentang melakukan atau tidak melakukan?`