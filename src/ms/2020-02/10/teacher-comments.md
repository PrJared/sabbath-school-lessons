---
title:  Komen Guru
date:  06/06/2020
---

**Ayat-ayat Utama**: 1 Samuel 17; Daniel 1, 5; Yes. 36:1–3, Yes. 37:14–38; Mat. 26:57–67; Ibrani 11:1–40.

#### Bahagian I: Ringkasan

Sejarah adalah penting kerana semua kehidupan berakar dalam sejarah. Tiada kewujudan manusia di luar sejarah. Sejarah adalah fabrik kehidupan. Di sinilah Tuhan memilih untuk menempatkan kita dan menyatakan diriNya. Oleh kerana Alkitab secara historis terbentuk, maka sejarah adalah "tempat",  di mana Tuhan memberi kita peluang untuk menguji dan mengesahkan kebenaran Firman-Nya. Itulah sebabnya sejarah dan butiran sejarah adalah di mana kebolehpercayaan Alkitab dan Firman Tuhan dicabar paling banyak dan di mana kritikan sering kali bermula terlebih dahulu. Paulus mengutarakan perkara ini dengan gereja di Korintus apabila dia menyebut bagaimana beberapa orang di dalam gereja mempersoalkan kesaksian perkataan rasul: "Jadi, bilamana kami beritakan, bahwa Kristus dibangkitkan dari antara orang mati, bagaimana mungkin ada di antara kamu yang mengatakan, bahwa tidak ada kebangkitan orang mati?  Kalau tidak ada kebangkitan orang mati, maka Kristus juga tidak dibangkitkan. Tetapi andaikata Kristus tidak dibangkitkan, maka sia-sialah pemberitaan kami dan sia-sialah juga kepercayaan kamu. " (1 Korintus 15: 12-14).  Paulus menegaskan bahawa kebolehpercayaan peristiwa sejarah kebangkitan tubuh Kristus adalah dasar iman Kristian. Sekiranya peristiwa itu tidak berlaku, maka iman kita didasarkan pada penipuan, bukan pada realiti. Iman Alkitab berdasarkan fakta-fakta sejarah. Ia didasarkan kepada Tuhan yang bertindak dalam sejarah, dan sejarah Alkitab itulah yang menjadi subjek kajian minggu ini.

#### Bahagian II: Ulasan

**Ilustrasi**

Ahli teologi Perjanjian Lama Walter Dietrich menulis baru-baru ini, "Dalam zaman moden, sejarah mesti difahami dan dijelaskan etsi deus non daretur (‘seolah-olah Tuhan tidak wujud’ )." Tetapi dia mengakui bahawa ini sukar apabila menaksir sejarah alkitabiah. Dalam Alkitab "Tuhan memainkan peranan aktif. . . . Tuhan terlibat secara peribadi. . . . Dia mengutus nabi. . . Dia menggerakkan peristiwa-peristiwa." Dietrich menyimpulkan, "Adakah orang-orang yang berpengetahuan dapat menerima semua perkara ini sebagai akaun sejarah?”—The Early Monarchy in Israel: The Tenth Century B.C.E. (Atlanta: Society of Biblical Literature, 2007), ms. 102, 103.  Seluruh kaedah kritikal telah menghilangkan kerangka sejarah Alkitab dan ajarannya, menyangkal peristiwa-peristiwa yang telah diberikan Tuhan untuk mengesahkan pekerjaan-Nya sendiri sepanjang hidup umat-Nya. Sepanjang 200 tahun yang lalu, kaedah penyelidikan seperti ini sering digunakan untuk merosakkan pengajaran yang jelas dari Alkitab. Pengkajian sejarah secara kritikal menimbulkan keraguan kepada peristiwa,  bahkan seluruh tempoh masa, di dalam Alkitab dan merendahkannya  menjadi mitos, cerita dongeng, legenda, atau teologi semata-mata oleh imaginasi manusia. Tempoh masa ini termasuk Penciptaan, Banjir, tempoh bapa leluhur, masa tinggal di Mesir, Keluaran dan penaklukan, monarki bersatu, dan lain-lain. Para cendikiwan Perjanjian Baharu yang menggunakan kaedah ini telah mengkaji kata-kata Yesus untuk menentukan, dakwa mereka, apa yang sebeanrnya Dia katakan dan apa yang orang lain katakan berasal dari Dia secara salah.  Ramai anak muda kita diperhadapkan dengan pendekatan kritikal ini apabila mereka berkuliah di universiti sekular. Ini menimbulkan beberapa persoalan penting bagi pelajar Alkitab yang serius. Adakah perkara sejarah benar-benar penting kepada iman? Bagaimanakah saya dapat hidup dengan iman apabila iman itu dicabar oleh pemikiran moden dan postmodern? Bagaimanakah Alkitab sebagai Firman yang yang diilhamkan Tuhan membuka mata saya dan mengembangkan pemikiran saya?

**Kitab Suci**

Sebagai pelajar Alkitab yang serius, kita mesti bertanya sama ada Alkitab harus dinilai berdasarkan anggapan luar dan norma-norma modenisme dan postmodernisme atau sama ada Alkitab harus dinilai berdasarkan istilahnya sendiri. Kesaksian dalaman Kitab Suci menunjukkan bahawa Tuhan berbicara kepada umat-Nya melalui para nabi dan kadang-kadang secara langsung. Dia berbicara kepada mereka dalam masa dan ruang. Iaitu, Dia bertindak dalam masa yang sebenar (peristiwa-peristiwa) di kalangan orang sebenar di tempat sebenar.

Orang. Kewujudan sekurang-kurangnya seratus individu  alkitabiah, termasuk raja, hamba, ahli taurat, dan gabenor, telah disahkan melalui penyelidikan arkeologi dan sejarah yang teliti. Dalam dua dekad yang lalu, ramai lagi orang telah ditambahkan ke dalam senarai ini melalui penemuan meterai, bekas tekanan cap meterai, inskripsi kecil, dan inskripsi monumental. Berikut adalah hanya sebahagian daripada beberapa contoh.

Baalis. Pada tahun 1984, di tapak Tell el-cUmeiri di Jordan, ahli arkeologi dari Universiti Andrews menemui bekas tekanan cap meterai pada tanah liat yang mengandungi nama "Milkom'ur. . . pelayan Baalyasha, tanpa keraguan merujuk kepada Baalis, raja kuno Amon, yang disebut dalam Yeremia 40:14. Raja ini, yang tidak jelas siapa dia sebenarnya, dikatakan telah merancang melawan raja Yudea ketika Yehuda di ambang kehancuran oleh Babel (Randall W. Younker, “Israel, Judah, and Ammon and the Motifs on the Baalis Seal from Tell el-cUmeiri,” Biblical Archaeologist 48/3 [1985], ms. 173–180).

Nabi Yesaya. Penggalian di Yerusalem pada tahun 2009 menemui tekanan cap meterai yang mengandungi nama "Yesaya, [the] prophe [t]." Penggali Eilat Mazar percaya bahawa ini sebenarnya kesan meterai Nabi Yesaya. Ia ditemui kurang dari sepuluh meter dari bekas tekanan cap meterai "Hizkia, anak Ahaz, Raja Yehuda" (Eilat Mazar, “Is This the Prophet Isaiah’s Signature?” Biblical Archaeology Review 44/2&3 2018, 64-73, 92). Pada tahun 2014, pelajar dari Southern Adventist University menemui dua bekas tekanan cap meterai  Eliakim di kota Lakhis. Menurut Yesaya 37: 1, 2, ketiga orang itu - Hizkia, Eliakim, dan Yesaya - berada di Yerusalem semasa serangan Sennacherib terhadap Yehuda.

Herodes Agung. Pada tahun 1996, pelajar bekerja dengan Ehud Netzer di Masada, kubu benteng padang pasir Herodes, menemui sebuah serpihan balang wain yang  diimport. Pada serpihan itu tulisan: regi Herodi Iudaico, "untuk Herodes, raja Yudea." Ia adalah sebutan pertama mengenai gelaran Herodes Agung di luar Perjanjian Baharu, dan Josephus dijumpai dalam konteks arkeologi  (“Pottery With a Pedigree: Herod Inscription Surfaces at Masada,” Biblical Archaeology Review 22/6 [November-December, 1996] p. 27).

Kota-kota. Puluhan tapak di Timur Tengah telah digali, mendedahkan rahsia mereka dan mengesahkan kewujudan budaya seperti yang dijelaskan dalam Alkitab. Penggalian di Babilon mendedahkan tembok bata berwarna-warni yang dipenuhi dengan imej-imej singa, griffin, dan lembu jantan. Runtuhan Hazor, Megido, dan Gezer dikelilingi oleh tembok berganda yang amat besar dan pintu gerbang, yang dikaitkan dengan aktiviti-aktiviti bangunan Salomo (1 Raja-raja 9:15).

Kota-kota Filistin Ashkelon, Asdod, Ekron, dan Gath telah digali secara meluas, mendedahkan budaya arsitektur, seni, dan teknologi yang canggih. Pada tahun 1996, satu  inskripsi ditemui di Ekron mendedahkan lima raja termasuk Akish, putra Rice, yang memerintah Ekron sehingga penghancuran kota itu oleh Nebukadnezzar (Seymour Gitin, Trude Dothan, and Joseph Naveh, “A Royal Dedicatory Inscription from Ekron,” Israel Exploration Journal 47/1–2 [1997]: pp. 9–16). Tembikar yang dihiasi dengan gaya Aegean  dan teknologi kota-kota ini mendedahkan bahawa orang Filistin adalah golongan elit di tanah Kanaan kuno. Untuk senarai pendek ini boleh ditambahkan  dengan berpuluh-puluh tapak yang lain, seperti Jericho, Jerusalem, Acco, Dan, Abel, Azekah, Libnah, yang semuanya sedang digali di Timur Tengah.

Peristiwa-peristiwa. Salah satu peristiwa yang paling diberikan gambaran dalam Alkitab ialah kempen Sennacherib menentang Yehuda pada tahun 701 SM, seperti yang dicatatkan dalam Yesaya 36, 37; 2 Raja 18, 19; dan 2 Tawarikh 32. Penggalian di Nineveh di Iraq moden telah menemui riwayat Raja Sanherib, yang menggambarkan kempennya menentang Yehuda dengan terperinci: "Adapun Hizkia, orang Yehuda, yang tidak tunduk pada serangan saya, saya menutupnya di dalam kotanya seperti burung di dalam sangkar.”  Ukiran gambar-gambar timbul di ruang tengah istananya menggambarkan serangan Asyur terhadap kota Lakhis, kekalahannya, dan perarakan para tawanan di hadapan raja yang duduk di atas takhta. Penggalian terbaru dari tahun 2013 hingga 2017 oleh Southern Adventist University dan Hebrew University  of Jerusalem telah menggali kemusnahan besar Lakhis di Israel, ditemukan puluhan anak panah, batu ali-ali, dan barangan perisai sisik di tengah-tengah serpihan yang ditinggalkan oleh tentera Asyur. Walau bagaimanapun, Yerusalem terselamat, kesaksian yang jelas mengenai ketepatan rekod alkitabiah mengenai peristiwa ini.

Namun selepas 200 tahun, arkeologi hanya dapat menggaruk permukaan daripada apa yang seharusnya dapat dijumpai. Hanya sebahagian kecil daripada beratus-ratus tapak yang wujud yang telah ditemui sekarang. Hanya sebahagian kecil daripada tapak-tapak yang  ditemui telah digali. Hanya sebahagian kecil daripada tapak yang digali, telah digali dengan menyeluruh (biasanya kurang daripada 5 peratus).  Hanya sebahagian kecil daripada penggalian itu telah diterbitkan dan hanya sebahagian kecil daripada yang telah diterbitkan itu membuat sumbangan langsung kepada pemahaman peristiwa-peristiwa dan orang dalam Alkitab. Oleh itu, kita tidak terkejut bahawa banyak tempat, orang, dan peristiwa masih belum ditemui. Sementara beratus-ratus ahli arkeologi, sukarelawan, dan pakar lain yang mendedahkan peninggalan purba ini, lebih banyak bukti terus dikumpulkan untuk mengesahkan kerangka sejarah Alkitab, mengisi butir-butir bagaimana orang-orang budaya kuno ini bekerja, hidup, dan berinteraksi dengan satu sama lain.

#### Bahagian III: Penerapan Hidup

Sejarah bukan sekadar subjek yang tidak menarik untuk lulus di sekolah menengah dan kolej atau untuk dibincangkan dalam  kelas ini. Ini adalah kisah kita, dan ia adalah "kisahNya." Jika Tuhan telah bekerja secara peribadi sepanjang sejarah dunia, adakah anda percaya Dia masih aktif dalam hidup anda hari ini? Adakah kita masih mengalami pelepasan ajaib daripada kuasa-kuasa musuh kita, penyakit dan kesusahan? Kita sering membaca mukjizat-mukjizat yang dilakukan di dalam Alkitab dan tertanya-tanya sama ada mukjizat-mukjizat itu masih berlaku hari ini. Sekiranya kita mengumpul cerita-cerita mujizat tentang penyembuhan Tuhan yang benar-benar terjadi, mimpi-mimpi yang Dia kirimkan, dan kerjaNya dalam jalan kehidupan peribadi kita hari ini dari keluarga gereja kita di seluruh dunia, tidakkah kita dapat mengisi sebuah buku?

Kongsikan dengan kelas anda bagaimana Tuhan telah bekerja dalam hidup anda. Apakah yang Dia telah lakukan untuk anda atau mungkin ahli keluarga atau rakan anda? Tanya soalan ini kepada kelas anda. Apakah kesaksian yang mereka miliki untuk dikongsikan sebagai respons?

Seorang Adventist muda memulakan kelas di sebuah universiti awam dan ditanya oleh  seorang profesor yang mengatakan pada permulaan kelas itu bahawa, walaupun beberapa pelajar di kelas itu mungkin membesar di gereja-gereja dan  sinagog-sinagog, tetapi sekarang mereka berada di universiti dan akan belajar apa sebenarnya berlaku pada masa lalu. Bagaimana seharusnya pelajar itu merespon dalam situasi ini?