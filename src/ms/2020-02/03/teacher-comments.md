---
title:  Komen Guru
date:  18/04/2020
---

**Ayat-ayat Utama**: Mat. 4:1–11; Mat. 22:37–40; Luk. 24:13–35, 44, 45; Luk. 4:25–27; Kisah 4:24–26.

#### Bahagian I: Ringkasan

Seruan  untuk  Reformasi adalah ad fonts—"kembali kepada sumber." Dalam konteks Pemahaman, moto ini bermaksud bahawa para Reformis memutuskan untuk kembali kepada Kitab Suci sebagai sumber asal supaya benar-benar memahami sifat Kekristianan dan tugas orang Kristian. Para reformis tidak mahu mendasarkan pemahaman mereka tentang Kitab Suci berasaskan tradisi dan penyalahgunaan yang telah mencirikan gereja zaman pertengahan. Hari ini, pengertian moden yang datang dari pandangan dunia sekular meminimumkan Alkitab dan mengandaikannya didasarkan kepada idea-idea yang salah dan primitif yang perlu disesuaikan atau ditolak. Oleh itu, orang Kristian juga mesti "kembali kepada sumber."

Contoh utama yang harus kita ikut adalah Yesus Kristus. Bagaimanakah dia melihat Kitab Suci? Adakah Dia menyatakan keraguan tentang bahagian-bahagian tertentu kitab suci? Atau adakah Dia mengutip dari Alkitab (Perjanjian Lama pada zamanNya) sebagai berotoritas untuk semua bidang kehidupan? Zaman sains moden ini menafikan kewujudan Tuhan. Paling banyak, ia mendakwa bahawa Tuhan tidak berinteraksi dalam sejarah manusia. Daripada mengikuti andaian ini, tidakkah kita seharusnya menguji sebarang dakwaan seperti itu dengan apa yang dikatakan Kitab Suci yang Yesus percayai, ajarkan, dan dengan contoh? Bagaimana pula dengan murid-murid-Nya, para rasul, yang menulis sebahagian besar daripada Perjanjian Baharu?  Bukankah mereka juga mengikuti teladanNya? Minggu ini kita akan kembali kepada Yesus dan para rasul untuk melihat bagaimana mereka gunakan dan tafsirkan Kitab Suci. Kita terima bahawa kaedah tafsiran dan penerapan mereka masih berfungsi sebagai panduan dan ilham yang boleh dipercayai untuk kita hari ini.

#### Bahagian II: Ulasan

**Ilustrasi**

Pada tahun 1521, Martin Luther dipanggil oleh maharaja Roma ke Worms, Jerman, di mana dia dibicarakan di mahkamah agama, atau Diet. Itu adalah titik perubahan bagi Reformasi. Adakah Luther akan mengundurkan diri dan menafikan tulisan-tulisannya yang telah mengegarkan seluruh Eropah? Atau adakah dia akan menegakkan sola Scriptura, "Alkitab saja," sebagai piawaiannya? Luther berdiri di hadapan maharaja dan pihak berkuasa sivil dan gereja tertinggi. Satu lukisan dari artis Lucas Cranach pada tahun yang sama membentangkan profil Luther yang jelas  menunjukkan kekuatan dan tekad. Apabila tiba masanya, beliau bercakap dengan cara yang berterus terang dan dengan kejujuran: "Oleh kerana Yang Mulia sekalian meminta jawaban yang jelas, saya akan memberikan satu.  Kecuali saya terbukti salah oleh kesaksian Kitab Suci dan dengan alasan yang jelas — kerana saya tidak boleh mempercayai keputusan sama ada paus atau dewan, kerana jelas bahawa mereka sering keliru dan bercanggah antara satu sama lain— maka saya terikat dengan hati nurani dan berpegang teguh dalam Firman Tuhan dengan ayat-ayat suci Kitab Suci yang saya sebutkan. Oleh itu, saya tidak boleh dan tidak akan menarik balik apa-apa, kerana ia tidak selamat dan tidak berguna untuk bertindak melawan hati nurani seseorang. . . . Tuhan tolong saya! Amen. "-Heinrich Boehmer, Martin Luther: Road to Reformation (New York: Meridian Books, 1957), ms. 415.

**Kitab Suci**

Saat penting dalam sejarah bumi datang apabila Iblis mencobai Yesus sesudah baptisan dan pengalamanNya di padang gurun. Hanya 40 hari sebelum itu, Bapa berkata pada saat pembaptisan Yesus, "Inilah Anak-Ku yang Kukasihi, kepada-Nyalah Aku berkenan" (Mat 3:17). Syaitan kini mencabar kedudukan ini. Adakah Yesus seperti apa yang dikatakan oleh Bapa-Nya? Isu ini adalah mengenai kebolehpercayaan Firman Tuhan. Dalam responNya yang pertama, Yesus memetik satu petikan dari Ulangan 8: 3: "Supaya Dia membuat engkau mengerti, bahwa manusia hidup bukan dari roti saja, tetapi manusia hidup dari segala yang diucapkan TUHAN." Konteks ayat ini adalah pemeliharaan Tuhan kepada Israel kuno ketika mereka berjalan di padang gurun selama 40 tahun. Tuhan merendahkan mereka dan menopang mereka supaya mereka bergantung sepenuhnya pada-Nya. Dengan mengutip Kitab Suci ini, Yesus, pada dasarnya, berkata, "BapaKu yang menopang Israel selama 40 tahun akan menolongKu. Aku percaya pada Firman-Nya sahaja kerana Aku tahu bahawa Dia bukan sahaja Sumber rezeki, tetapi Sumber kehidupan itu sendiri." Terdapat juga implikasi yang lebih mendalam di sini. Yesus menyerahkan diri-Nya kepada Bapa-Nya, sama seperti Israel kuno diajar untuk tunduk kepada Firman Tuhan. Yesus bercakap bukan dari otoritasNya sendiri tetapi dari otoritas Kitab Suci seperti yang diucapkan oleh Musa. Hujah dalam Ulangan adalah kerana Tuhan telah memelihara Israel dan memelihara mereka sebagai umat-Nya untuk memasuki Tanah Perjanjian, mereka akan "berpegang pada perintah TUHAN, Allahmu, dengan hidup menurut jalan yang ditunjukkan-Nya dan dengan takut akan Dia " (Ulangan 8: 6).

"Yesus melawan Setan dengan kata-kata Kitab Suci. ‘Ada tertulis,’ kataNya. Dalam setiap godaan, senjata perangnya adalah firman Tuhan. Iblis menuntut Kristus melakukan mukjizat sebagai tanda keilahian-Nya. Tetapi yang lebih besar dari semua mukjizat, pergantungan kuat kepada 'Demikianlah firman Tuhan,' adalah tanda yang tidak dapat disangkal. Selagi Kristus berpegang kepada pendirian ini, penipu tidak akan mendapat kelebihan.”—Ellen G. White, The Desire of Ages, ms. 120. Bagaimanakah kita menghadapi godaan hari ini? Adakah kita mempunyai Kitab Suci yang tersimpan di dalam hati kita yang kita boleh gunakan untuk merespon si penggoda? Jangan sekali-kali kita terpaksa menyerahkan kehendak kita kepada godaan,  kita mempunyai sumber yang sama seperti  yang ada pada Yesus—Firman-Nya.

**Ilustrasi**

Pada 23 Oktober 1844, terjadi kesedihan dan kekecewaan besar apabila umat percaya Advent menyedari   kenyataan bahawa Yesus tidak kembali untuk membawa mereka pulang seperti yang mereka harapkan. Mereka telah menjual rumah dan harta benda mereka. Mereka telah memberikan segala-galanya untuk pemberitaan khabar bahawa Yesus akan datang pada hari itu. Kini harapan terbesar mereka telah hancur. Sebahagian daripada umat percaya itu meninggalkan iman. Ramai yang menghadapi cemuhan dari orang-orang yang sememangnya meragui sejak mula. Apakah yang telah salah? Adakah semua yang mereka pelajari daripada kajian nubuatan itu sia-sia sahaja? Namun,  apabila mereka kembali kepada Kitab Suci, mereka telah dipimpin untuk memahami bahawa tarikh itu tidak salah; Sebaliknya, mereka telah salah faham tentang pembersihan tempat kudus. "Pembersihan tempat kudus bukanlah penghancuran bumi; ia adalah pergerakan Kristus ke Tempat Maha Kudus untuk memulakan satu lagi fasa kerja penebusan-Nya. Kajian itu membimbing umat  Advent untuk memahami nubuatan Wahyu 10: 9, 10—perkhabaran manis buku  itu yang menjadi kekecewaan pahit. Kekecewaan ini bukan pengalaman baru bagi umat percaya di dalam Yesus. Ia telah berlaku sebelum itu.

**Kitab Suci**

Murid-murid tidak dapat memahami kematian Kristus di salib. Mereka, dan kesemua orang Yahudi, percaya bahawa Mesias akan membentuk kerajaan duniawi yang akan membebaskan mereka daripada penindasan oleh kerajaan Roma. Kini, oleh kerana Yesus sudah mati dan dikebumikan, mereka telah sangat kecewa. Jawapan kepada kekecewaan mereka adalah sama dengan jawapan kepada kekecewaan umat percaya Advent yang mula-mula — iaitu untuk  kembali kepada Kitab Suci. Yesus menunjukkan jalan kepada mereka. "Lalu Ia menjelaskan kepada mereka apa yang tertulis tentang Dia dalam seluruh Kitab Suci, mulai dari kitab-kitab Musa dan segala kitab nabi-nabi" (Lukas 24:27). Ini adalah penjelasan menyeluruh sehingga murid-murid dapat melihat bahawa semuanya ada tertulis tentang Dia “ ‘yakni bahwa harus digenapi semua yang ada tertulis tentang Aku dalam kitab Taurat Musa dan kitab nabi-nabi dan kitab Mazmur’ ” (Lukas 24:44). Di sini kita mempunyai rujukan lain yang jelas mengenai tiga bahagian Perjanjian Lama yang merangkumi "semua kitab suci." Yesus telah berdoa untuk murid-murid-Nya, "Kuduskanlah mereka dalam kebenaran; firman-Mu adalah kebenaran" (Yohanes 17:17). Bagi Yesus, semua Kitab Suci adalah berotoritas dan asas bagi otoritas, pelayanan, dan misiNya.

Murid-murid itu mengambil ajaran Yesus dengan serius dan menjadikannya teras pada injil dan surat-surat kepada gereja. Matius memetik secara meluas daripada nubuatan-nubuatan Perjanjian Lama. Lukas memulakan Injilnya dengan silsilah, menunjukkan bahawa Yesus adalah Mesias. Paulus menegaskan bahawa "Segala tulisan yang diilhamkan Tuhan memang bermanfaat untuk mengajar, untuk menyatakan kesalahan, untuk memperbaiki kelakuan dan untuk mendidik orang dalam kebenaran. Dengan demikian tiap-tiap manusia kepunyaan Allah diperlengkapi untuk setiap perbuatan baik" (2 Tim. 3:16, 17). Dalam Ibrani 11, Paulus menyenaraikan ramai lelaki dan wanita yang menjadi pahlawan iman. Dia berbuat demikian dengan cara mengambil cerita mereka dan latar belakang asal dalam Perjanjian Lama sebagaimana adanya. Tidak pernah kita dapati mana-mana penulis Perjanjian Baharu meragukan keaslian, sejarah, nubuatan, atau pengajaran Alkitab. Mereka tidak melihat cerita-cerita Kitab Suci dalam apa-apa cara selain daripada sebagai berotoritas. Contoh-contoh dari Yesus dan para rasul memberi kita bukti yang jelas tentang cara mendekati Kitab Suci. Mereka membiarkan Kitab Suci menafsirkan Kitab Suci. Mereka bergantung kepada Kitab Suci sebagai pertahanan mereka semasa godaan dan mewajibkan "demikianlah kata Tuhan" yang jelas dalam pemahaman yang paling mudah  tentang ayat Alkitab dan penerapannya.

#### Bahagian III: Penerapan Hidup

Pada 1990-an, pergerakan WWJD menjadi popular di kalangan orang Kristian. Anak-anak muda memakai gelang plastik dengan kata singkatan WWJD, untuk “What Would Jesus Do?” ("Apakah yang Yesus Akan Lakukan?") Persoalan ini mungkin juga sesuai apabila kita merenungkan persoalan cara mendekati Alkitab. Kita mungkin akan mengatakan dengan cara lain singkatan kepada WWJS, atau “What Would Jesus Say?” Apakah yang Yesus akan katakan mengenai tafsiran moden yang menafikan kesahihan peristiwa utama dalam Perjanjian Lama? Apakah yang Yesus akan katakan  tentang argumen yang memihak kepada kepercayaan bahawa Perjanjian Lama mengajarkan mesej yang berbeza daripada Perjanjian Baharu dan harus diminimalkan dan diturunkan ke kedudukan otoritas yang lebih rendah? Apakah yang Yesus akan katakan kepada seseorang di dalam gereja yang menegaskan bahawa ayat-ayat tertentu dari Perjanjian Baharu hanya berlaku untuk gereja (misalnya, Efesus atau Korintus) yang mana surat tertentu dialamatkan? Adakah Yesus membataskan otoritas Alkitab? Sebagai pengikut Kristus, bagaimanakah kita meniru pendekatan-Nya kepada Kitab Suci? Adakah kita akan cuba menafsirkan dan memutar kata-kata seperti yang dilakukan oleh orang-orang Farisi dan Saduki untuk menjebak Yesus?

Mintalah kelas anda untuk menceritakan pengalaman di mana ayat Kitab Suci tertentu terlintas dalam fikiran ketika mereka dicobai untuk meninggalkan sisi Yesus. Apakah jenis berkat yang kita terima daripada menghafal Alkitab dan menyimpannya di dalam hati kita? Berapa banyakkah janji-janji Tuhan yang telah anda simpan apabila tiba masanya Alkitab tidak lagi ada dalam simpanan anda?

Fikirkan contoh-contoh lain ketika Yesus dan para rasul mendasarkan hujah-hujah mereka atas Kitab Suci. Sejauh manahkah keberkesanan hujah seperti itu?