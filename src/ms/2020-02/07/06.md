---
title:  Buku Buku Dan Perkhabaran Mereka
date:  14/05/2020
---

Unit-unit yang lebih besar dalam Kitab Suci adalah buku-buku Alkitab. Buku-buku Alkitab ditulis untuk tujuan yang berlainan dan dalam keadaan yang berbeza. Sesetengah berfungsi sebagai perkhabaran nubuatan; yang lain adalah himpunan, seperti Mazmur. Terdapat buku-buku sejarah seperti 1 dan 2 Raja, dan ada surat kepada berbagai gereja, seperti yang ditulis oleh Paulus dan yang lain.

Semasa kita berusaha memahami makna dan mesej suatu buku, adalah penting untuk bermula dengan mengetahui tentang penulis  dan tempat ketika ia menulis. Banyak buku Alkitab yang dikenal pasti penulis. Lima buku pertama dalam Perjanjian Lama dikenal pasti sebagai telah ditulis oleh Musa (Yoshua 8:31, 32; 1 Raja 2: 3; 2 Raja 14: 6, 21: 8; Ezra 6:18; Neh 13: 1; Dan 9: 11-13; Mal 4: 4). Ini disahkan oleh Yesus (Markus 12:26; Yohanes 5:46, 47; Yohanes 7:19) dan Para Rasul (Kisah 3:22, Roma 10: 5). Dalam kes lain, beberapa pengarang alkitabiah tidak dikenalpasti. (Sebagai contoh, penulis buku Esther dan Ruth serta pengarang banyak buku sejarah seperti Samuel dan Tawarikh tidak dikenal pasti.)

`Sila baca Kejadian 15: 1-5 dan Kejadian 22:17, 18. Apakah erti penting bagi kita bahawa Musa menulis kitab Kejadian?`

Keluaran hingga Ulangan ditulis oleh Musa, tentu sekali, selepas umat Israel keluar dari Mesir. Tetapi oleh kerana Kejadian adalah asas penting sebagai sejarah perbuatan Tuhan dalam Penciptaan hingga ke zaman Abraham, Ishak, dan Yakub, maka adalah logik bahawa buku ini  ditulis sebelum umat Israel keluar dari Mesir.

"Sementara tahun-tahun berlalu,  dia [Musa] mengembara bersama ternakannya di tempat-tempat yang terpencil, merenung keadaan rakyatnya yang tertindas, dia mengenang kembali perjanjian Tuhan dengan nenek moyangnya dan janji-janji yang menjadi warisan bangsa pilihan,  doanya untuk Israel naik siang dan malam. Malaikat-malaikat surgawi memancarkan cahaya di sekelilingnya. Di sinilah, di bawah inspirasi Roh Kudus, dia menulis kitab Kejadian.”—Ellen G. White, Patriarchs and Prophets, ms. 251.

Melalui kitab Kejadian, kita diberitahu bukan sahaja tentang asal usul kita tetapi juga tentang rencana penyelamatan, atau cara bagaimana Tuhan akan menebus umat manusia yang telah jatuh. Rencana  ini menjadi lebih jelas dengan perjanjian yang dibuat oleh Tuhan dengan Abraham, yang melibatkan janjiNya untuk mewujudkan melalui dia satu bangsa yang besar   yang “ ‘sangat banyak seperti bintang di langit dan seperti pasir di tepi laut’ ” (Kejadian 22:17).

`Apakah kebenaran-kebenaran yang lain yang telah ajarkan kepada kita melalui kitab Kejadian, kebenaran-kebenaran yang mungkin kita tidak tahu tanpa buku Kejadian? Apakah yang hal ini ajarkan kepada  kita tentang betapa pentingnya Firman Tuhan untuk iman kita?`