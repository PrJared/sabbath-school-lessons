---
title:  Pengulangan Pola Perkataan Dan Makna
date:  12/05/2020
---

Dalam pemikiran orang Ibrani, terdapat beberapa cara untuk mengungkapkan idea-idea yang memperkuat makna dan menekankan kepentingan konsep. Tidak seperti bahasa Eropah, bahasa Ibrani tidak mengandungi tanda baca dalam bahasa asal, oleh itu, penulis Ibrani  telah tampilkan cara lain untuk menunjukkan di mana sesuatu ayat berakhir.

`Sila baca Kejadian 1:26, 27; dan Yesaya 6: 1-3. Apakah perkataan-perkataan yang diulang dalam petikan ini? Bagaimanakah perkataan berulang ini dipertingkatkan oleh konsep yang berbeza yang diperkenalkan melalui pengulangan?`

Salah satu cara penulis Ibrani dapat menekankan    sifat tertentu Tuhan adalah dengan mengulanginya sebanyak tiga kali. Apabila kisah Penciptaan sampai kepada puncak kerja kreatif Tuhan, ayat itu menekankan pentingnya penciptaan unik umat manusia. Istilah bara', "untuk mencipta," sentiasa menunjukkan hanya Tuhan sebagai subjeknya. Iaitu, hanya Tuhan yang mempunyai kuasa untuk mencipta tanpa bergantung pada benda yang sudah sedia ada. Di sini ayat itu menggambarkan penciptaan manusia: " Maka Tuhan menciptakan manusia itu menurut gambar-Nya, menurut gambar Tuhan diciptakan-Nya dia; laki-laki dan perempuan diciptakan-Nya mereka" (Kejadian 1:27). Perhatikan pengulangan tiga kali perkataan "menciptakan." Musa, dengan itu, menekankan bahawa manusia diciptakan oleh Tuhan dan juga  bahawa mereka diciptakan dalam imej-Nya. Kebenaran inilah yang ditekankan oleh Musa.

Dalam penglihatan dan panggilan Yesaya, serafim itu mengulangi kata-kata "Kudus, kudus, kuduslah Tuhan semesta alam" (Yesaya 6: 3). Penekanannya adalah pada kesucian Tuhan yang mengagumkan yang mana kehadirannya memenuhi rumah Tuhan. Kita juga melihat kesucian ini melalui kata-kata Yesaya, sementara dia berdiri di hadapan Yang Mahakuasa: " "Celakalah aku! aku binasa!" (Yesaya 6: 5). Malah seorang nabi sekalipun, seperti Yesaya, apabila berhadapan dengan kekudusan dan sifat Tuhan, gementar kerana ketidaklayakannya. Oleh itu, di sini, lama sebelum kita mempunyai penjelasan Paulus tentang keberdosaan manusia dan keperluan akan seorang Juruselamat (Roma 1-3), kita dapat melihat Alkitab memberi penjelasan kepada sifat manusia yang sudah jatuh, bahkan orang yang "baik" sekalipun, seperti Yesaya.

Dalam Daniel 3, kita melihat pengulangan (dengan bervariasi) ungkapan "patung yang didirikan oleh Nebukadnezar" (Dan 3: 1, 2, 3, 5, 7, 12, 14, 15, 18). Ungkapan ini, atau variasi daripadanya, diulang sebanyak 10 kali dalam bab ini untuk membezakan tindakan Nebukadnezar dalam menentang patung yang diperlihatkan Tuhan kepadanya melalui Daniel (Daniel 2: 31-45). Penekanan di sini adalah keinginan manusia untuk menjadikan dirinya sebagai tuhan untuk disembah, sebagai lawan kepada satu-satunya Tuhan yang benar, satu-satunya yang patut disembah.