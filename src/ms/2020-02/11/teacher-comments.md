---
title:  Komen Guru
date:  13/06/2020
---

**Ayat-ayat Utama**: Dan. 2:27–45, Yoh 14:29, Bil. 14:34, Dan. 7:1–25, Dan. 8:14, 1 Kor. 10:1–13.

#### Bahagian I: Ringkasan

Kebangkitan Reformasi Protestan timbul sebagai hasil langsung daripada mengkaji nubuatan Daniel dan Wahyu serta penemuan semula penafsiran melalui kaedah historisist yang berasal daripada sola Scriptura. Malah, cara dalaman di mana Daniel dan Yohanes menafsirkan nubuatan-nubuatan menjadi kunci untuk kajian Alkitab Protestan. Kaedah historisist memandang nubuatan sebagai penggenapan yang  progresif dan berterusan dari masa ke masa.  Pandangan ini membawa orang-orang seperti Wycliffe, Luther, Zwingli, Knox, dan lain-lain untuk mengenal pasti tanduk kecil dalam Daniel 7-8 dan binatang yang keluar dari dalam laut, seperti yang digambarkan dalam Wahyu 13, sebagai Gereja Katolik Roma, kuasa kepausan. Gelombang pembaharuan mempunyai pengaruh besar di Eropah, sementara orang-orang keluar dari Zaman Gelap. Gelombang ini diikuti oleh Inkuisisi dan penganiayaan besar-besaran. Ramai Reformator melarikan diri ke pantai yang aman  New World (Amerika Syarikat), di mana mereka dapat menyembah Tuhan dalam roh dan kebenaran (lihat Wahyu 12: 13-17).

Hari ini Alkitab kekal unik apabila dibandingkan dengan buku-buku agama lain di dunia kerana 30 peratus kandungannya adalah bersifat nubuatan. Nubuatan alkitabiah menyediakan mekanisme dalaman dan luaran untuk mengesahkan ketepatan Firman Tuhan. Nubuatan menunjuk kepada harapan akan kedatangan Mesias,  Kedatangan Kedua, memastikan gereja melihat ke depan dengan penuh harapan. Nubuatan ini memberikan kesedaran dan urgensi misi pemberitaan injil, kerana jika Yesus datang tidak lama lagi, maka nubuatan memanggil umat percaya untuk mempersiapkan dunia untuk kedatanganNya yang gilang gemilang. Minggu ini kita akan mengkaji kaedah utama penafsiran nubuatan historisist yang memberikan identiti dan misi Gereja Seventh-day Adventist.

#### Bahagian II: Ulasan

**Ilustrasi**

Terhindar jauh daripada penganiayaan agama di Eropah, Protestan Amerika menubuhkan universiti utama pertama—Harvard, Yale, dan Princeton—untuk melatih para pelayan injil mereka. Selama lebih dari satu setengah abad, presiden dan profesor institusi-institusi ini memproduksi kerja-kerja utama menghuraikan nubuatan Daniel dan Wahyu dari perspektif sejarah. Tetapi Rom tidak berdiam diri. Para cendikiwan Katolik dalam Melawan Reformasi bertindak balas terhadap Protestan dengan tafsiran baru yang mengalihkan perhatian daripada kepausan.

Preterisme ditimbulkan oleh Jesuit Sepanyol, Luis de Alcazar (1554-1613), yang menafsirkan nubuatan dalam Alkitab sebagai sekadar menyampaikan peristiwa yang berlaku pada masa lalu. Para pengikut ajaran ini sebahagian besarnya menafikan kemungkinan nubuatan yang akan berlaku pada masa depan. De Alcazar mengaitkan kuasa antikristus itu kepada masa lalu, mengenalinya sebagai Kaisar Romawi Nero.

Seorang lagi Jesuit Sepanyol, Francisco Ribera (1537-1591), menerbitkan satu tafsiran 500 halaman mengenai kitab Wahyu, mengajar bahawa majoriti nubuatan akan digenapi pada penghujung zaman dalam waktu yang singkat tiga setengah tahun. Futurisme pergi ke arah bertentangan daripada pandangan Alcazar, meletakkan penekanan nubuatan jauh ke masa depan dan dengan demikian mengeluarkan sama sekali gereja kepausan Zaman Pertengahan daripada kerangka masa nubuatan.

Kedua-dua pandangan ini hanya sedikit pengaruh pada mulanya. Dua perkembangan telah mengubah fakta bertuah ini. Pendekatan   Kitab Suci dengan kaedah historikal-kritikal pada abad kelapan belas mendakwa untuk menghapus kemungkinan nubuatan yang berlaku pada masa depan, mengamalkan beberapa prinsip pandangan preteris. Pandangan ini kini masih wujud, yang dipegang oleh cendikiawan yang lebih kritikal, kedua-dua tradisi Katolik dan Protestan. Sementara itu, lebih banyak orang Kristian konservatif sangat dipengaruhi oleh Scofield Reference Bible (1906), yang  menyebabkan majoriti besar hari ini menerima pandangan futurist (dispensasionalis) yang membayangkan pengangkatan rahsia, pembinaan semula tempat kudus di Yerusalem, dan masa seribu tahun sebelum kedatangan  Kristus kedua kali. Umat Seventh-day Adventist sahaja yang kekal sebagai umat sisa di kalangan Protestan untuk menegakkan kaedah historisist. Bagaimanakah para nabi Kitab Suci menggunakan kaedah ini?

**Kitab Suci**

Daniel menafsirkan patung mimpi  Nebukadnezar dalam bab 2 dan simbol-simbol dalam bab 7 dan 8 sebagai satu siri empayar yang muncul satu demi satu dalam urutan yang berterusan. Dia secara khusus memberitahu Nebukadnezar bahawa dia, sebagai mewakili Babilon, adalah kepala emas itu (Daniel 2:38). Tiga kerajaan seterusnya berlaku secara berurutan sebagaimana bahagian-bahagian tubuh itu bersambungan kepada satu sama lain. Bahagian-bahagian ini terdiri daripada pelbagai logam, yang membezakannya dari satu sama lain, tetapi logam-logam itu tersambung pada patung bertubuh itu dalam urutan dari atas ke bawah. Kerajaan kedua dan ketiga selepas Babel secara khusus dikenal pasti oleh malaikat Jibril sebagai "raja-raja Media dan Persia" (Dan 8:20) dan "kerajaan Yunani" (Dan 8:21). Jelas sekali, kaki besi, yang datang seterusnya, dikenal pasti sebagai Rom, sebagaimana yang ditunjukkan oleh perjalanan sejarah. Kesinambungan besi ke jari kaki, walaupun bercampur dengan tanah liat, menandakan kesinambungan kuasa Roma. Setiap penglihatan yang  berturutan menambah lebih banyak  penerangan mengenai hal-hal yang akan datang "pada zaman akhir" (Dan 2:28). Daniel 7 dan 8 memberi tumpuan yang semakin meningkat kepada kuasa tanduk kecil itu. Rekapitulasi, pengembangan, dan perluasan penerangan diteruskan dalam Daniel 11, di mana kepausan menjadi titik fokus utama. Tumpuan kepada kepausan ini adalah bersesuaian sekali apabila kita lihat hitungan masa ia berkuasa selama 1,260 hari/tahun nubuatan, sampai dia mendapat luka parah pada tahun 1798.  Tafsiran ini menghubungkan kita dengan kuasa-kuasa yang dinyatakan oleh Yohanes secara nubuatan dalam Wahyu 12, 13, dan 17.

Dalam Wahyu 13, kuasa binatang yang keluar dari dalam laut mencerminkan tindakan tanduk kecil dalam Daniel 7 dan 8. Dia memerintah untuk tempoh masa yang sama, iaitu empat puluh dua bulan (Wah 13: 5) atau 1260 tahun. Dia menghujat nama Tuhan dan Tempat KudusNya (Wahyu 13: 6). Dia membunuh dengan pedang dan berperang dengan orang-orang kudus (Wahyu 13:10). Dia akan disembah (Wahyu 13: 8). Gambaran ini digenapi dalam kepausan. Tetapi Tuhan melindungi wanita itu, gereja-Nya, daripada naga yang memberi kuasa kepada binatang yang  timbul  dari dalam laut, tetapi bumi "menelan sungai" itu (Wah 12:16).

Preterisme mengubah tarikh nabi Daniel mendapat penglihatan itu, iaitu selepas Babilon, Media-Persia, dan Yunani pada abad kedua. Selanjutnya, preterisme menafsirkan semula kuasa kecil itu sebagai raja Seleucid, Antiochus IV Epiphanes. (Futurisme juga cenderung untuk menafsir tanduk kecil itu sebagai Antiochus IV tetapi kemudian mencadangkan juga antikristus masa depan yang akan muncul pada akhir zaman.) Tetapi pengenalan ini tidak sesuai, kerana beberapa sebab. (1) Asal-usul Tanduk Kecil itu. Tanduk kecil itu datang "dari salah satu daripada mereka" (Dan 8: 9). Preteris berhujah bahawa tanduk kecil itu keluar dari salah satu daripada empat tanduk (jeneral Lysimachus, Cassander, Ptolomi, dan Seleucus dan pengganti mereka sebagai ketua-ketua dari empat kerajaan Makedonia yang empayar Alexander dibahagikan).  Tetapi bukti tatabahasa, kontekstual, dan sintaktis menunjuk kepada kesimpulan bahawa tanduk kecil itu keluar dari salah satu "empat angin" atau titik kompas, satu ungkapan yang segera mendahului frasa itu. (2) Gerak maju Kuasa dalam Kerajaan. Domba Medo-Persia "membesarkan diri" (Dan 8: 4, RSV), kambing jantan Yunani "sangat membesarkan dirinya" (Dan 8: 8, RSV), tanduk kecil itu “ membesarkan dirinya, bahkan terhadap Panglima bala tentara itu”  (Dan 8:10, 11, RSV). Tetapi pembesaran kuasa ini tidak boleh dikaitkan dengan pemerintah lemah seperti Antiochus IV. (3) Letaknya dalam Urutan. Antiochus IV memerintah di tengah-tengah dinasti Seleucid, yang ketujuh dalam siri dua puluh tujuh raja. Kuasa tanduk kecil itu muncul "pada akhir pemerintahan mereka" (Dan 8:23). Rom muncul pada bahagian terakhir Empayar Yunani, tetapi Antiochus IV tidak. (4) Arah Penaklukan. Kuasa tanduk kecil itu menakluki ke arah timur, selatan dan menuju "Tanah Permai" (Dan 8: 9); iaitu, dari arah barat. Tetapi Antiochus IV bertanggungjawab untuk kehilangan Judea, "Tanah Permai," bukan menaklukinya, dan dia hanya mendapat sedikit keberhasilan di selatan (Mesir).  (5) Pembinasa Keji. Para ilmuwan percaya bahawa  Antiochus IV menyebabkan kekejian tempat kudus, tetapi Yesus, yang mengutip dari Daniel, merujuk kepada kekejian ini pada masa akan datang pada zamanNya (Mat 24:15), sedangkan Antiochus IV sudah mati selama dua abad. (6) Petang dan Pagi “Hari.” 2,300 petang dan pagi diinterpretasikan sebagai pengorbanan yang telah berhenti semasa penajisan tempat kudus oleh Antiochus IV. Oleh itu, untuk menampung tafsiran Antiochus, bilangan hari itu dikurangkan kepada 1,150 hari harfiah. Tetapi ungkapan eb ereb bōqer sangat mirip dengan penandaan yang digunakan dalam Kejadian 1 untuk merujuk kepada hari 24 jam. Walau bagaimanapun, pengorbanan pagi dan petang yang berkaitan dengan tempat kudus di dunia merujuk kepada suatu perintah yang berbeza; dengan demikian, kefasikan yang membinasakan yang disebutkan dalam Daniel 8:13 tidak merujuk kepada penghentian pelayanan tempat kudus di dunia pada zaman Antiochus.  (7)  Penutupan kepada Nubuatan. Hubungan rapat antara Daniel 2 dan 7 mencerminkan bahawa ada pengakhir yang mulia. Tetapi jika Judas Maccabeus, orang Yahudi itu, mengalahkan Antiokhus IV, bagaimana pula Judas datang di awan-awan surga, seperti Anak manusia (Dan 7:13), dan bagaimana pula kerajaan kekalnya (Dan 7:14)? (Norman R. Gulley, Systematic Theology: The Church and the Last Things [Berrien Springs, MI: Andrews University Press, 2016], pp. 713–17). Tafsiran preteris mahupun tafsiran futuris tidak sepadan dengan kriteria dalam ayat atau kesaksian Yesus. Oleh itu, atas sebab ini, dan yang lain, tafsiran mengenai Antiochus untuk Daniel 8 tidak dapat dipertahankan. Hanya tafsiran nubuatan historisist yang mengenal dengan tepat 2,300 tahun sejarah  nubuatan, dalam urutan yang teratur.

#### Bahagian III: Penerapan Hidup

Mengapa butiran ini penting bagi kita pada abad ke-21? Dalam mengkaji beberapa cabaran yang ditimbulkan kepada model tafsiran   nubuatan historisist, kita harus mengakui bahawa apabila kita menggunakan Kitab Suci untuk menafsirkan Kitab Suci dan membenarkan nabi Daniel dan Yohanes berbicara tentang perkara-perkara ini, kita mesti menyimpulkan bersama para reformis bahawa kuasa tanduk kecil keluar dari binatang keempat (Daniel 7) dari arah barat keempat angin (Daniel 8) dan memerintah selama 1,260 tahun, sejurus sebelum kemasukan Kristus  ke bilik Maha Suci di Tempat Kudus.   Yohanes merujuk kepada kuasa yang sama ini seperti binatang yang keluar dari dalam laut (Wahyu 13: 1-10). Terdapat hanya satu entiti yang sesuai dengan kriteria Kitab Suci dan sejarah:  Rom kepausan. Kita juga harus mengakui bahawa dua kaedah utama tafsiran —preterisme dan futurisme—berasal dari Roma dengan objektif utama untuk membuang tafsiran Protestan semasa Reformasi. Fakta ini menimbulkan persoalan serius mengenai gereja-gereja Protestan utama masa kini yang telah mengadopsi model Katolik ini. Sudah tentu, keadaan ini menunjuk kepada penggenapan misi dan perkhabaran kita untuk memberitakan perkhabaran tiga   malaikat, memanggil umat Tuhan untuk keluar daripada kekeliruan Babel ketika masih ada masa dalam sejarah bumi. Tanyakan kepada kelas anda soalan-soalan berikut:

Bagaimanakah gereja-gereja Protestan telah berubah hari ini? Dalam cara apakah pendirian historisist melindungi mereka dari kesilapan yang diajar oleh Gereja Katolik, dan bagaimanakah perlindungan itu telah dihapuskan?

Apakah beberapa cara yang anda boleh kongsikan perkhabaran unik "Injil kekal" yang terkandung dalam perkhabaran tiga malaikat "kepada setiap bangsa, suku, bahasa, dan kamu" (Wahyu 14: 6, 7)?