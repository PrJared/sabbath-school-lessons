---
title:  Komen Guru
date:  09/05/2020
---

**Ayat-ayat Utama**: Ibr. 11:6; Luk. 24:44, 45; 1 Kor. 12:10; 1 Kor. 14:26; Yoh. 1:41; Yoh. 9:7; Kisah 9:36; Lukas 24:27; Kiash 17:22–26; Yoh. 9:39–41; Yoh. 12:42, 43; Neh. 8:1–3, 8.

#### Bahagian I: Ringkasan

Kadang-kadang orang mengatakan bahawa mereka mengambil Alkitab seperti yang tertulis, tanpa perlu tafsiran. Walaupun  mengambil Alkitab dengan serius dan bersedia mengikuti apa yang ia perintahkan kepada kita untuk dilakukan adalah sifat yang patut dipuji, namun tiada seorangpun yang mendekati Alkitab dengan minda yang kosong. Kita semua dipengaruhi oleh pemikiran dan pemahaman kita melalui pendidikan, keluarga, kebudayaan di mana kita membesar, dan oleh pengalaman kita.  Kita semua mempunyai beberapa andaian dalam cara kita mendekati ayat. Pembacaan dan penyelidikan ayat Alkitab  tidak dapat lari daripada penglibatan beberapa tafsiran. Alkitab ditulis dalam bahasa-bahasa (Greek, Ibrani, Aramaic) yang banyak di antara kita tidak memahaminya atau hanya mengenalinya secara kasar. Sebagaimana mana-mana penterjemah tahu, setiap terjemahan ke bahasa lain melibatkan beberapa bentuk tafsiran. Anda mesti tahu bahasa itu dengan amat baik untuk dapat memahami beberapa seluk-beluknya atau apabila terdapat perbezaan. Tambahan pula, pemikiran kita digelapkan oleh dosa dan dengan itu tidak netral apabila berkaitan dengan hal-hal rohani. Hakikat bahawa gereja dan denominasi yang berbeza wujud, walaupun mereka semua mendakwa mematuhi Alkitab, menunjukkan bahawa beberapa bentuk tafsiran sedang bekerja di dalam diri kita semua. Namun, kita mengkaji Buku yang sama dan dapat mencapai kesimpulan yang menyatukan kita, meskipun ada perbezaan-perbezaan. Tafsiran adalah penting untuk pemahaman. Minggu ini kita akan mengkaji beberapa kaedah penafsiran yang akan membimbing kajian Alkitab kita.

#### Bahagian II: Ulasan

Makna ayat tidak ditentukan oleh hanya satu-satu perkatan yang digunakan tetapi oleh konteks di mana kata-kata itu digunakan. Jika kita tidak mempertimbangkan secukupnya  konteks terdekat dan konteksnya yang lebih luas mengenai suatu pernyataan dan bagaimana ia menggunakan kata-kata itu dalam keadaan ini, maka kita akan segera membuat kesimpulan yang salah. Kita juga perlu mengambil kira latar belakang sejarah tentang apa yang ditulis. Ia membantu kita untuk meletakkan ayat itu di tempat yang betul. Apa-apa ayat tanpa konteks akan, dengan cepat, menjadi dalih untuk pendapat sendiri. Sekiranya kita mengabaikan konteksnya, kita akan segera mengandaikan sesuatu dalam ayat itu yang sebenarnya tidak dimaksudkan oleh penulis. Kita panggil ini eisegesis (eisegesis adalah proses menafsirkan ayat Alkitab yang memasukkan pendapat sendiri). Daripada memasukkan suatu pemahaman ke dalam ayat yang tidak dimaksudkan oleh ayat tersebut, kita harus melakukan tafsiran yang teliti. Proses penafsiran yang teliti ini dipangil exegesis.  Ini bererti,  kita harus mencari maksud dari ayat itu apa yang sebenarnya dinyatakannya. Umat Seventh-day Adventist tidak mahu mengikuti apa-apa kecuali Alkitab. Kita tidak mempunyai paus atau ajaran tradisi yang menentukan makna tertentu dari Kitab Suci. Oleh itu, penafsiran Alkitab yang teliti dan benar adalah penting untuk teologi dan misi kita. Ia membentuk identiti teologi dan kepercayaan kita.

**Andaian dan Pandangan Dunia**

Setiap orang memegang beberapa kepercayaan yang kita, secara sedar atau tidak, andaikan. Kita anggap apa yang kita andaikan itu adalah benar, walaupun kita tidak dapat membuktikannya dengan pasti. Keyakinan yang paling asas tentang dunia ini dan nilai-nilai kita digambarkan dalam apa yang dipanggil pandangan dunia. Pandangan dunia kita menentukan apa yang penting bagi kita dan apa yang tidak. Ia menapis persepsi dan tafsiran kita tentang realiti dan menyediakan model dunia yang membimbing kita untuk hidup di dunia. Pandangan dunia kita merangkumi pemahaman kita tentang Tuhan, sifat manusia, moral dan kebenaran. Pandangan dunia terdiri daripada kepercayaan dan jawapan kepada persoalan-persoalan dalam bidang ini. Pandangan dunia kita dipengaruhi oleh ibu bapa, pendidikan, rakan, pengalaman, media, budaya, dan agama kita. Kita menggunakan pandangan dunia kita setiap hari dan melihat dan menafsirkan realiti menerusinya. Ia mempengaruhi pemikiran kita dan juga tindakan dan tingkah laku kita.

**Fikirkan**

Fikirkan aspek-aspek yang berbeza di mana pandangan dunia kita memberi kesan kepada pemikiran dan tingkah laku kita. Kongsikan dengan ahli kelas cabaran-cabaran yang timbul apabila beberapa pandangan dunia yang berbeza bertembung.

Selagi kita tetap boleh diajar, pandangan dunia kita berkembang. Apabila pembelajaran dan pertumbuhan mengubah banyak daripada kepercayaan teras kita secara radikal, atau apabila kita mempunyai pengalaman pertaubatan, maka pandangan dunia kita boleh berubah. Perubahan ini biasanya berlaku apabila pandangan dunia terdahulu telah terbukti tidak benar. Selepas perubahan sedemikian, orang itu akan terus membuat penyesuaian dan akan cuba membawa kepercayaan lain selaras dengan keyakinan utamanya. Pertaubatan menjadi pengikut Yesus tidak secara automatik menghapuskan  pendidikan terdahulu selama bertahun-tahun. Tetapi ia melibatkan perubahan dari satu pandangan dunia ke pandangan yang lain dan mengharmonikan semua kepercayaan  sesorang dengan Alkitab.

**Fikirkan**

Baca Lukas 24: 36-49. Bagaimanakah pengalaman Kristus yang telah bangkit dan penerangan-Nya tentang Kitab Suci mengubah pandangan murid-murid tentang realiti? Kongsikan bagaimana pengalaman pertaubatan anda telah mempengaruhi pemahaman anda tentang Alkitab. Jika kita sendiripun, mengharmonikan semua kepercayaan kita sebelum ini dengan Alkitab secara beransur-ansur, apakah yang hal ini beritahu kita tentang bagaimana kita harus memandang orang lain yang sedang bertumbuh  dalam pemahaman mereka?

**Terjemahan dan Tafsiran**

Sekiranya anda ingin menafsirkan Alkitab dengan betul, adalah berguna untuk mempelajari Alkitab dalam bahasa asal di mana ia ditulis. Jika itu tidak mungkin, gunakan terjemahan yang mengikuti bahasa asal dengan teliti. Terjemahan seperti itu menekankan kesetaraan kata demi kata dalam proses terjemahan dan memberikan terjemahan yang lebih tepat dan literal dari bahasa-bahasa alkitabiah. Apabila kita mengkaji dan membandingkan bagaimana sebenarnya perkataan-perkataan tertentu  digunakan dalam pelbagai konteks oleh penulis Alkitab, maka Alkitab itu sendiri dapat mendedahkan maksudnya.  Walaupun terjemahan sedemikian menjadikan kajian Alkitab yang sangat baik, namun bacaannya lebih bersifat kaku.  Berbeza dengan terjemahan formal,  terjemahannya  dinamik yang menekankan makna untuk makna bukannya kata untuk kata. Di sini terjemahan disusun semula menjadi penggunaan idiomatik yang menerangkan pemikiran atau makna yang setara dalam bahasa kita. Walaupun terjemahan sedemikian sangat mudah dibaca, tafsiran itu boleh mengelirukan atau salah. Akhirnya, terdapat terjemahan tafsiran. Mereka jauh lebih bebas dengan bahasa asal daripada terjemahan dinamik. Kerana terjemahan tafsiran lebih bersifat tafsiran daripada terjemahan, ia tidak sesuai untuk kajian Alkitab yang serius.

**Fikirkan**

Sekiranya ada tersedia beberapa terjemahan Alkitab yang berbeza dalam bahasa anda, tunjukkan itu kepada  kumpulan Sekolah Sabat anda dan berikan contoh-contoh terjemahan yang berlainan dalam petikan Alkitab. Lakukan itu sedemikian rupa sehingga pendengar diperkuat dalam iman mereka dan bersetuju untuk mempelajari Alkitab lebih serius untuk diri mereka sendiri. Syorkan terjemahan Alkitab yang diyakini dalam bahasa anda untuk kajian Alkitab.

Sesetengah denominasi mengeluarkan terjemahan Alkitab mereka sendiri. Gereja Seventh-day Adventist belum melakukan terjemahan Alkitab sendiri tetapi menggunakan  terjemahan  yang sudah mantap  yang tersedia melalui Pertubuhan Alkitab. Sesetengah Adventist telah bekerja dengan Masyarakat Alkitab untuk membantu membuat Alkitab tersedia bagi mereka yang tidak mempunyainya dan membuat sumbangan berharga untuk pelbagai terjemahan Alkitab. Fikirkan tentang cara anda boleh membantu dalam promosi, pengedaran, dan kajian Alkitab.

**Alkitab dan Budaya**

Pengetahuan mengenai kebudayaan Timur Dekat dapat membantu memahami beberapa petikan Alkitab. Sila baca petikan dalam “Methods of Bible Study,” bahagian 4,8, q, untuk beberapa Ilustrasi. Hari ini para sarjana mempertahankan bahawa Alkitab adalah tertakluk kepada budaya, iaitu, ia mencerminkan budaya di mana ia berasal dan dengan itu otoritasnya  terbatas kerana ia terhad kepada suasana budaya tertentu, kata mereka. Walaupun Alkitab sememangnya ditulis dalam budaya tertentu, namun "penulis Alkitab menegaskan bahawa mesej teologi Kitab Suci tidak terikat pada budaya, hanya terpakai bagi orang-orang  tertentu dan masa tertentu, tetapi kekal dan universal.”—Richard M. Davidson, “Biblical Interpretation” in Handbook of Seventh-day Adventist Theology, ed. Raoul Dederen (Hagerstown, MD: Review and Herald, 2000), ms. 85.

Yesus dilahirkan dalam budaya tertentu, namun, Dia bukan  Penyelamat hanya kepada  umat manusia pada zamanNya. Dia adalah Juruselamat dunia. kedatanganNya ke dalam budaya tertentu tidak menjadikan Dia terikat kepada budaya itu.

**Fikirkan**

Sesetengah orang hanya memberi tumpuan kepada perkara-perkara yang berbeza dari setiap budaya  dan dengan cepat kehilangan pandangan kepada persamaan yang wujud dalam semua manusia dalam setiap budaya. Apakah aspek asas kehidupan manusia dan keinginan manusia dalam semua budaya? Bagaimanakah jawapan rohaniah Tuhan terhadap aspek-aspek ini boleh melampaui budaya tertentu dan bercakap kepada semua manusia? Bagaimanakah anda boleh membantu untuk membuat mesej Alkitab terpakai kepada orang-orang dalam budaya anda? Di manakah budaya menjadi penghalang untuk penerimaan mesej Alkitab?

**Sifat Keberdosaan Kita dan Tafsiran Alkitab**

Selain daripada semua aspek yang disebutkan di atas yang menunjukkan mengapa tafsiran diperlukan, terdapat satu lagi faktor yang sering diabaikan. Ia berkaitan dengan akibat daripada sifat keberdosaan kita. Sila baca Efesus 4:17, 18 dan perhatikan apa yang Paulus tuliskan di sana. Di sini Paulus menerangkan beberapa akibat yang  timbul kerana kebutaan hati kita dan kesia-siaan fikiran kita. Kadang kala, pemahaman dan tafsiran Kitab Suci kita tercemar dan dimalapkan kerana dosa kita. Kadang-kadang kita tidak mengikuti perkara-perkara dalam Alkitab kerana kita takut tekanan dari rakan-rakan kita atau menghina saudara-mara dan rakan-rakan kita. Itulah sebabnya kita memerlukan pertolongan Roh Kudus untuk menerangi minda kita dan membuat kita siap sedia mengikuti apa yang kita telah ketahui.

#### Bahagian III: Penerapan Hidup

Seseorang telah mendengar kebenaran alkitabiah. Pembacaan Kitab Suci telah memberikan perspektif baru bahawa Tuhan adalah nyata dan hidup dan bahawa menuruti perkhabaran  dalam Alkitab adalah berfaedah. Walau bagaimanapun, apabila beberapa doa tidak dijawab seperti yang diharapkan dan kesihatan seorang kanak-kanak berada dalam bahaya, orang ini menggunakan sumber penyembuhan tradisional yang lazim dalam budayanya. Sumber-sumber penyembuhan tradisional ini dimediasi melalui bomoh yang handal dalam masyarakat.

Fikirkan kecenderungan dan godaan yang sama yang anda hadapi ketika iman alkitabiah anda dicabar. Dalam bidang apakah anda tergoda untuk mempercayai pendidikan yang anda terima atau didikan ibu bapa anda atau pengalaman anda lebih daripada kebenaran Alkitab?

Sesetengah orang yang terlatih dalam falsafah barat dan pemikiran kritis percaya bahawa tidak ada makhluk ghaib yang dapat campur tangan dalam sejarah atau melakukan mukjizat. Pandangan dunia mereka adalah tertutup, menghalang mereka daripada menerima banyak kisah supernatural dalam Alkitab sebagai sesuatu yang nyata. Adakah pandangan dunia anda mempengaruhi tafsiran anda tentang Kitab Suci?

Seseorang yang baru dalam iman ingin mempelajari Alkitab dengan lebih teliti. Apakah terjemahan Alkitab yang boleh anda cadangkan untuk dia dalam penyelidikannya?

Mengapakah iman penting untuk memahami Alkitab? Apakah peranan iman dalam proses penafsiran?