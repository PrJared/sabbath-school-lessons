---
title:  Sifat Penuh Dosa Kita
date:  06/05/2020
---

`Sila baca Yohanes 9: 39-41 dan Yohanes 12:42, 43. Apakah yang menghalang orang dalam ayat ini daripada menerima kebenaran perkhabaran Alkitab? Apakah kata amaran dan peringatan yang boleh kita ambil dari insiden ini untuk diri kita sendiri?`

Sangat mudah untuk menoleh ke belakang dengan cemuhan terhadap para pemimpin agama yang menolak Yesus walaupun terdapat bukti yang kukuh. Namun, kita perlu berhati-hati dengan diri sendiri supaya kita tidak memupuk sikap yang sama apabila menyentuh tentang  Firman-Nya.

Tidak diragukan  bahawa dosa telah mengubah secara radikal hubungan kita dengan Tuhan. Dosa mempengaruhi semua kehidupan manusia kita. Ia juga mempengaruhi kemampuan kita untuk mentafsirkan Kitab Suci. Bukan sahaja pemikiran manusiawi kita mudah digunakan untuk tujuan yang berdosa, tanpa kita sedari, tetapi minda dan pemikiran kita telah menjadi rosak oleh dosa dan, oleh itu, menjadi tertutup kepada kebenaran Tuhan. Ciri-ciri kerosakan berikut ini dapat dikesan dalam pemikiran kita: kebanggaan, penipuan diri, keraguan, jauh dari Tuhan, dan ketidaktaatan.

Orang yang angkuh mengangkat dirinya sendiri mengatasi Tuhan dan Firman-Nya. Ini kerana keangkuhan membawa seorang pentafsir untuk mengutamakan akal manusia sebagai pembimbing kebenaran, bahkan kebenaran yang terdapat di dalam Alkitab. Sikap ini mengurangkan autoriti Tuhan atas Alkitab.

Sesetengah orang cenderung untuk mendengar hanya idea-idea yang menarik bagi mereka, walaupun idea-idea itu bertentangan dengan kehendak Tuhan. Tuhan telah memberi amaran kepada kita tentang bahaya penipuan diri (Wahyu 3:17). Dosa juga menimbulkan keraguan, di mana kita goyah dan cenderung untuk tidak mempercayai Firman Tuhan. Apabila seseorang mula ragu-ragu, tafsiran ayat-ayat Alkitab tidak akan membawa kepada kepastian kebenaran. Sebaliknya, orang yang ragu-ragu  dengan cepat mengangkat dirinya ke kedudukan di mana dia memutuskan  apa yang boleh diterima dan yang tidak boleh diterima dalam Alkitab. Ini amat berbahaya.

Sebaliknya, kita harus mendekati Alkitab dalam iman dan penyerahan, dan bukan dengan sikap kritikan dan keraguan. Keangkuhan, penipuan diri, dan keraguan membawa kepada sikap menjauhkan diri daripada Tuhan dan Alkitab yang tentunya akan mengakibatkan ketidakpatuhan, iaitu keengganan untuk mengikuti kehendak Tuhan yang telah dinyatakan.

`Pernahkah anda mendapati diri anda bertempur melawan keyakinan daripada apa yang anda baca dalam Alkitabâ€”iaitu, dengan jelas ayat itu mengarahkan anda melakukan satu perkara, tetapi anda mahu melakukan yang lain? Apakah yang telah berlaku, dan apa yang anda pelajari daripada pengalaman anda itu?`