---
title:  Alkitab Dan Budaya
date:  05/05/2020
---

`Sila baca Kisah 17: 16-32. Dalam Kisah 17, Paulus cuba menyampaikan mesej Injil dalam konteks baharu: falsafah budaya Yunani. Bagaimanakah latar belakang budaya yang berbeza mempengaruhi bagaimana kita menilai kepentingan pelbagai idea?`

Pengetahuan latar belakang budaya Timur Dekat sangat berguna untuk memahami beberapa petikan Alkitab. "Sebagai contoh, dalam budaya Ibrani, individu bertanggungjawab atas perkara yang dia tidak lakukan tetapi dia izinkan berlaku. Jadi, itulah sebabnya mengapa para penulis Alkitab selalu mengatakan bahawa Tuhan melakukan perkara yang Dia tidak halang daripada berlaku, sebagai contoh, hati Firaun. Tuhan izinkan hati Firaun menjadi keras.”—“Methods of Bible Study,” section 4.p.

Budaya juga menimbulkan beberapa persoalan hermeneutikal  yang penting. Adakah Alkitab  ditentukan hanya bagi orang yang hidup dalam budaya ketika ia ditulis, dan dengan itu apa yang ia tegaskan hanya terkait kepada budaya itu? Atau apakah perkhabaran ilahi yang diberikan kepada budaya tertentu ini melampaui budaya tersebut dan bercakap kepada semua manusia? Apakah yang berlaku jika pengalaman budaya sendiri menjadi asas dan penguji untuk tafsiran kita tentang Kitab Suci?

Dalam Kisah 17:26,  Paulus memberikan perspektif yang menarik mengenai realiti yang sering terlepas pandang apabila orang membaca ayat ini. Dia menyatakan bahawa Tuhan menjadikan kita semua dari satu darah. Walaupun kemudiannya kita terdiri daripada budaya yang sangat pelbagai, namun secara alkitabiah, terdapat ikatan yang sama yang menyatukan semua orang, kerana Tuhan adalah Pencipta semua manusia. Keberdosaan kita dan keperluan kita akan keselamatan tidak terhad kepada satu budaya sahaja. Kita semua memerlukan keselamatan yang ditawarkan kepada kita oleh kematian dan kebangkitan Yesus Kristus.

Walaupun Tuhan berbicara kepada generasi tertentu, Dia menyadari bahawa generasi akan datang yang membaca Firman Tuhan akan memahami bahawa kebenaran itu tidak terhad kepada tempat dan keadaan  ketika ayat-ayat Alkitab itu ditulis.

Sebagai persamaan, fikirkan tentang algebra yang pertama kali dicipta pada abad ke-9 di Baghdad. Adakah ini bermakna bahawa kebenaran dan prinsip-prinsip cabang matematik ini hanya terhad kepada masa dan tempat itu sahaja? Sudah tentu tidak.

Prinsip yang sama terpakai kepada kebenaran Firman Tuhan. Walaupun Alkitab ditulis sudah lama dahulu dalam budaya yang sangat berbeza daripada budaya kita hari ini, namun kebenaran yang terkandung di dalamnya adalah relevan kepada kita sekarang sebagaimana  ia relevan kepada mereka yang mana kebenaran ini ditujukan pada mulanya.