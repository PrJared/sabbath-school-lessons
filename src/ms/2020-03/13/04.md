---
title:  'Paulus: Kapal Pilihan Tuhan'
date:  22/09/2020
---

Apabila Paulus menerima Kristus, seluruh hidupnya diubah sama sekali. Kristus memberikan dia masa depan yang baru. Tuhan membawa dia keluar dari zon selesanya kepada pengalaman-pengalaman yang tidak pernah dibayangkan olehnya. Melalui pimpinan Roh Kudus, Rasul Paulus mengabarkan Firman Tuhan kepada ribuan orang di seluruh wilayah Mediterranean. Kesaksiannya mengubah sejarah Kekristenan dan juga dunia.

`Baca Kisah Para Rasul 9:3-6, 10-20. Bagaimanakah ayat-ayat ini memberitahukan bahawa Yesus mempunyai tujuan yang suci untuk kehidupan Paulus?`

Yesus sering memilih calon-calon yang tidak dijangkakan  untuk menjadi saksi bagi namaNya. Fikirkan tentang orang-orang kerasukan, wanita Samaria, seorang pelacur, seorang pemungut cukai, nelayan dari Galilea, dan sekarang seorang penganiaya umat Kristian. Kesemua mereka diubah oleh kasih karunia dan kemudian diutus dengan sukacita di dalam hati mereka untuk memberitahukan cerita tentang apa yang Kristus telah lakukan di dalam hidup mereka. Setiap mereka tidak pernah lelah memberitahukan cerita itu. Apa yang Kristus telah lakukan bagi mereka adalah sesuatu yang begitu luar biasa sehingga mereka harus mengongsikannya. Mereka tidak dapat berdiam diri.

`Bandingkan Kisah Para Rasul 28:28-31 dan 2 Timotius 4:5-8. Apakah petanda-petanda di dalam ayat ini yang memperlihatkan bahawa Paulus tidak pernah teragak-agak untuk memberikan komitmen seumur hidup kepada Kristus bagi penginjilan memenangkan jiwa?`

Di akhir hidupnya, walaupun berada dalam tahanan di rumah di Rom, Paulus menegaskan bahawa “ ‘keselamatan yang daripada Tuhan ini disampaikan kepada bangsa-bangsa lain dan mereka akan mendengarnya!’ ” (Kis. 28:28). Catatan itu mengatakan bahawa dia menerima semua orang yang datang melawatnya dan mengkhotbahkan Firman kepada mereka (Kis.28:30). Di penghujung riwayat hidupnya, Paulus mendorong Timotius untuk melakukan penginjilan, dan Paulus akhirnya boleh berkata kepada dirinya, “Aku telah mengakhiri pertandingan yang baik, aku telah mencapai garis akhir dan aku telah memelihara iman’ ” (2 Tim. 4:7).

Walaupun mungkin panggilan kita tidak dramatik seperti panggilan Paulus, Tuhan memanggil setiap kita untuk menyertaiNya dalam usahaNya untuk mengubah dunia. Jelas bahawa walaupun begitu banyak kesulitan yang dihadapinya dalam tahun-tahun kehidupannya (lihat 2 Kor. 11:25-30), Paulus tetap setia kepada panggilannya dalam Tuhan. Cerita bagaimana seorang penganiaya pengikut-pengikut Yesus menjadi seorang pendukung iman Kristian (selain Yesus) terus menjadi kesaksian yang begitu berkuasa, yang menunjukkan apa yang Tuhan boleh lakukan melalui seseorang yang mendedikasikan kehidupannya kepada pekerjaan Tuhan.

`Apakah panggilan Tuhan untuk kamu lakukan? Adakah anda sedang melakukannya?`