---
title:  Panggilan untuk Komitmen
date:  21/09/2020
---

Bayangkan bahawa anda adalah Petrus dan Adreas. Mentari yany baru sahaja terbit dengan indahnya di Galilea pada pagi itu, mengusir udara sejuk malam sebelumnya. Fikiran anda hanya pada satu perkara: menangkap ikan, ikan yang banyak sekali. Hasil tangkapan begitu baik baru-baru ini, dan anda tidak sabar-sabar lagi menunggu hari esok tiba agar dapat menikmati tangkapan yang lumayan sekali lagi. Kemudian, dalam cahaya pagi itu anda melihat Dia, Yesus orang Nazareth,  datang mendekat. Anda tidak menjangka sama sekali bahawa dalam beberapa saat sahaja, hidup anda diubah. Anda tidak lagi seperti sebelumnya.

`Baca Matius 4:18-20. Menurut anda, mengapakah Simon Petrus dan Andreas rela untuk membuat komitmen yang radikal untuk mengikut Kristus? Apakah yang terkandung di dalam ayat ini yang menunjukkan bahawa Yesus memanggil mereka untuk satu amanat yang lebih agung daripada menangkap ikan?`

Dari Injil Yohanes, kita mengetahui bahawa orang-orang ini telah mengetahui sesuatu tentang Yesus sejak lebih dari setahun yang lalu, namun belum lagi membuat komitmen sepenuhnya untuk Dia. Namun, pasti terdapat sifat keilahian yang menyerlah pada Kristus, sesuatu dari penampilannya, perkataan-perkataanNya, dan perbuatan-perbuatanNya yang memberikan bayangan kepada nelayan-nelayan dari Galilea ini bahawa Dia sedang menjemput mereka untuk menerima panggilan yang suci. Alasan mereka meninggalkan perahu, pekerjaan, dan persekitaran yang sudah lazim bagi mereka untuk mengikut Dia adalah kerana mereka dapat merasakan panggilan dengan tujuan yang lebih tinggi itu. Nelayan dari golongan orang biasa ini menyedari bahawa mereka dipanggil untuk satu tujuan yang istimewa. Tuhan mungkin tidak memanggil anda untuk meninggalkan pekerjaan anda pada hari ini, tetapi Dia sedang memanggil anda kepada satu tujuan yang istimewa—iaitu, untuk mengongsikan kasihNya dan menjadi saksi kebenaranNya bagi kemuliaan namaNya.

`Fikirkan tentang panggilan Matius, seorang pemungut cukai, dalam Matius 9:9. Apakah sesuatu yang anda perhatikan di dalam ayat ini yang agak menakjubkan?`

Pemungat cukai dalam dunia Roma, selalunya adalah pemeras-pemeras yang menggunakan kuasa mereka untuk menindas orang awam. Mereka adalah golongan yang paling dibenci dan hina di seluruh Israel. Undangan Kristus, “ ‘Ikutlah Aku’ ” menyatakan andaian bahawa Matius pernah mendengar tentang Yesus dan terdapat kerinduan di dalam hatinya untuk mengikut Dia. Ketika jemputan itu datang, dia telah bersedia. Dia begitu takjub kerana Yesus menerimanya dan menjemputnya untuk menjadi salah satu daripada murid-muridNya.

Jauh di dalam hati kita semua terdapat satu keinginan untuk mendapatkan sesuatu yang jauh lebih baik dalam kehidupan. Kita, juga, mahu hidup untuk sesuatu yang lebih berbaloi, tujuan yang lebih besar dan lebih mulia. Oleh itu, Yesus memanggil kita, sama seperti Matius, untuk mengikut Dia.

`Fikirkan apa yang orang-orang terpaksa tinggalkan untuk mengikut Yesus. Mengapakah, di akhirnya, ia berbaloi untuk dilakukan?`