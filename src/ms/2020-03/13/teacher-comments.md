---
title:  Komen Guru
date:  25/09/2020
---

**Ayat-ayat Utama**: Filipi 2;5-11

**Fokus Pembelajaran**: Matius 4:18-22, 2 Korintus 5:10-12, Yohanes 21:15-19.

#### Bahagian I: Ringkasan

Iman sejati membuahkan tindakan. Iman alkitabiah sangat baik sehinggakan ia berjaya. Gereja Perjanjian Baru adalah gereja yang berkobar-kobar dalam memberi kesaksian. Mengongsikan Kristus adalah kelaziman yang berlaku apabila hubungan dengan Dia terjalin. Mereka sudah bersiap-sedia untuk melakukan pengorbanan yang tertinggi demi misiNya. Ramai di antara mereka mengalami penganiayaan, pemenjaraan, dan bahkan kematian. Tidak ada pengorbanan yang terlalu besar untuk  Yesus yang telah memberikan begitu banyak untuk mereka.

Komitmen mereka kepada Kristus sering membuatkan mereka melakukan loncatan iman. Kristus memanggil mereka keluar dari zon selesa mereka. Tugas di hadapan mereka melebihi kemampuan mereka untuk menyempurnakannya. Ia terlalu besar untuk mereka capai, namun tidak terlalu besar untuk Tuhan capai. Mereka memegang janji-janji Tuhan dan dengan iman keluar untuk mengubah dunia.

Tugas di hadapan gereja pada hari ini jauh melebihi kemampuan kita untuk melaksanakannya. Kristus memanggil kita untuk melakukan loncatan iman. Dalam pelajaran minggu ini, kita akan meninjau komitmen yang mengubah hidup gereja Perjanjian Baru berdasarkan komitmen Kristus untuk menebus kita. Yesus berserah  sepenuhnya kepada kehendak Bapa. Fokus tunggal dalam hidupNya adalah keselamatan umat manusia. Tidak ada pengorbanan yang terlalu besar demi untuk mencapai tujuan itu. Pembelajaran kita pada minggu ini meneroka bagaimana pengorbananNya merupakan satu teladan bagi kita. Yesus mengajak kita untuk melakukan satu loncatan  iman dengan memberikan hidup kita kepada pelayanan bagiNya dan kepada pelayanan orang lain.

#### Bahagian II: Ulasan

Filipi 2:5-11 adalah salah satu petikan yang paling menakjubkan dalam keseluruhan Alkitab mengenai penghinaan terhadap Kristus. Sebilangan penulis menyebut petikan ini sebagai “Nyanyian Kristus.” Keseluruhan buku Filipi memfokuskan pada tiga tema utama — kegembiraan, kerendahan hati, dan iman. Filipi 2 mengetengahkan tema kerendahan hati. Yesus meninggalkan kemuliaan yang luar biasa dari kedudukanNya yang mulia di surga, melucutkan dari diriNya hak keistimewaanNya dan hak istimewa kesetaraan dengan Tuhan, memasuki alam kemanusiaan sebagai hamba, dan menjalani kematian paling hina di kayu salib. Rasul Paulus menggunakan teladan Yesus ini sebagai model kehidupan Kristiani. Kehidupan pelayanan penuh pengorbanan Kristus yang tidak mementingkan diri merupakan teladan bagi semua iman Kristian. Dia meninggalkan kerajaan alam semesta dan datang ke bumi sebagai “hamba keperluan manusia yang tabah . . [untuk] melayani setiap keperluan umat manusia.”—Ellen G. White, The Ministry of Healing, ms. 17.

Mengulas tentang ayat ini pada pengenalan buku Filipi dalam Andrews University Study Bible, penulis mengatakan, “Orang-orang Kristian melepaskan tuntutan kesetaraan dan saling melayani dalam kasih dan kerendahan hati untuk mencegah semangat persaingan muncul. Melalui tindakan merendahkan diri ini, orang Kristian juga membezakan diri mereka dari orang-orang di dunia yang mahu mendapatkan hak mereka dan terlibat dalam perjuangan untuk mencapai kesetaraan dengan rakan sebaya dan atasan mereka.” (Berrien Springs, MI: Andrews University Press, 2010), ms. 1552. Analisis yang teliti terhadap Filipi 2: 5-11 mengungkapkan permata kebenaran untuk kehidupan kita pada hari ini. Petikan ini dimulakan dengan kata-kata yang tidak mudah untuk dilupakan ini, “Hendaklah kamu dalam hidupmu bersama, menaruh fikiran dan perasaan yang terdapat juga dalam Kristus Yesus” (Flp.. 2:5). Di awal bab ini, Rasul Paulus telah mengemukakan keperluan untuk kesatuan dan kerendahan hati yang tidak mementingkan diri. Sekarang dia memusatkan perhatian kepada Kristus sebagai teladan kehidupan yang penuh pengorbanan dan pelayanan. Fikiran Kristus adalah fikiran untuk melayani.

Yesus benar-benar berkomitmen untuk memenuhi keperluan orang-orang di sekelilingNya. Yesus berada dalam bentuk (Flp. 2: 6) atau jasad seperti Tuhan. Dia memiliki segala sifat-sifat dalaman dan kualiti-kualiti kekal Tuhan. Menurut The SDA Bible Commentary, “Ini menempatkan Kristus pada garis setara dengan Bapa, dan meletakkan Dia jauh di atas kuasa yang lain. Paulus menekankan ini untuk menggambarkan dengan lebih jelas kedalaman penghinaan yang Kristus terima dengan rela. ”- Jilid 7, ms. 154. Menurut Rasul Paulus, Kristus tidak menganggap ia sebagai “rompakan” untuk menjadi “setara dengan Tuhan.”

Dalam kata lain, Dia mengenali sifat kekal dan kesatuanNya dengan Bapa tetapi secara sukarela dalam kasih menyerahkan kedudukanNya di sisi Bapa untuk “mengosongkan diriNya sendiri.” Ungkapan dalam Filipi 2: 7 ini boleh diterjemahkan secara literal sebagai “mengosongkan DiriNya.” Dia menanggalkan dari diriNya semua kemuliaan kerajaan. Semua sifat-sifat dan kualiti yang ada pada diriNya, oleh kerana sifatNya yang kekal, dan kesatuanNya dengan Tuhan, diserahkanNya demi kita. Dia tidak datang ke istana raja, sebagai anak diraja, tetapi sebagai hamba yang rendah hati dan penurut.

Kata Yunani untuk hamba adalah doulos yang bermaksud hamba tebusan atau hamba abdi. Jelas bahawa Paulus membezakan dua keadaan: bentuk Tuhan dan bentuk hamba. Yesus turun dari kedudukan yang tertinggi kepada kedudukan yang terendah, semuanya untuk kita. Dia menyerahkan keagungan ilahiNya untuk satu kehidupan pelayanan yang memberi pengorbanan. Memiliki fikiran Kristus adalah memiliki fikiran yang mencintai pengorbanan diri bagi keselamatan orang lain. Fikiran Kristus adalah fikiran pelayanan dan khidmat. Ia adalah fikiran penuh rahmat, belas kasihan, pengampunan dan kasih karunia.

Kematian Kristus di kayu salib menunjukkan hati pengasihNya. Kasih sejati selalu mendorong kita untuk berkorban bagi orang yang kita sayangi. Kasih itu bukan hanya pada luaran dan perasaan emosional, walaupun perasaan dikaitkan dengan kasih. Kasih adalah satu komitmen. Ini adalah pilihan untuk selalu mencari yang terbaik pada diri orang lain. Kasih mendorong kita untuk melakukan pengorbanan  dalam kehidupan kita bagi kerajaan Tuhan. Ia menuntun kita untuk keluar dalam iman untuk menggunakan karunia-karunia yang Dia berikan kepada kita untuk memberkati orang lain.

**Tuntutan Kasih**

Setelah penyaliban dan kebangkitanNya, Yesus bertemu dengan sekelompok kecil murid-muridNya di tepi Laut Galilea. Matlamat Yesus pada waktu pagi adalah membangunkan semula seorang lelaki. Petrus telah menyangkal Yesus sebanyak tiga kali. Yesus berada di sana untuk membangkitkan respons kasih dari hati Petrus dan memberikan dia satu perasaan baru akan pengampunan, penerimaan, dan tujuan. Setelah semalaman memancing di mana nelayan-nelayan yang berpengalaman ini tidak menangkap seekor ikan pun, Yesus melakukan keajaiban Ilahi. Jaring mereka dipenuhi dengan tangkapan yang banyak. Sementara duduk di sekeliling api unggun di waktu pagi di pantai Galilea, Yesus menanyakan kepada Petrus soalan ini, “ ‘Simon, anak Yonas, apakah engkau mengasihi Aku lebih daripada mereka ini?’ Jawab Petrus  kepadaNya, ‘Benar Tuhan, Engkau tahu bahawa aku mengasihi Engkau.’ Kata Yesus kepadanya, ‘Gembalakanlah domba-dombaKu” (Yoh. 21:15). Dalam bahasa asal ayat ini, terdapat dua kata untuk “kasih.” Pada waktu Yesus memberikan soalan, Dia bertanya, “ ‘Apakah engkau mengasihi [agape] Aku’ ” Dalam beberapa konteks yang lain, kata agape yang merujuk kepada kasih yang mengalir dari hati Tuhan. Kasih seperti itu hanya berasal dari Ilahi. Ia adalah kasih tulus yang tidak mementingkan diri.

Semasa Petrus menjawab Yesus, dia tidak menggunakan kata agape. Dia berkata, “ ‘Benar Tuhan, Engkau tahu bahawa aku mengasihi Engkau.’ ” Kata kasih yang digunakan oleh Petrus adalah perkataan Yunani phileo. Kata phileo merujuk kepada ikatan hubungan manusia yang dalam. Contohnya, perkataan “Philadelphia” bermaksud kasih persaudaraan. Respon Yesus adalah “ ‘Gembalakanlah domba-dombaKu.’” Dalam kata lain, berikan hidupmu dalam pelayanan yang mengorbankan diri. Pergilah bekerja untukku. Layanilah orang lain.

Yesus menanyakan soalan yang sama kepada Petrus dalam dalam Yohanes 21:16 dan menggunakan kata-kata yang sama, tetapi pada kali ketiga dalam Yohanes 21:17, Yesus mengubah kata kasih itu ketika Dia mengajukan pertanyaan itu. Kita tidak melihat perbezaan kata kasih dalam kebanyakan bahasa, tetapi ia jelas dalam bahasa asal Perjanjian Baru. Yesus tidak lagi bertanya kepada Petrus; adakah engkau mengasihi Aku dengan kasih agape Ilahi? Dia bertanya, adakah engkau phileo Aku? Seolah-olah Yesus mengatakan ini—“Petrus, Aku tahu bahawa kasihmu kepadaKu mengalir melalui saluran manusiawimu yang lemah. Engkau telah tiga kali menyangkal Aku, tetapi Aku memaafkan engkau. Kasih karuniaKu adalah milik engkau. Mulakan di mana engkau berada. Pergilah bekerja untuk Aku, dan kasihmu untuk Aku akan berkembang dan berkembang menjadi kasih Ilahi yang mendalam untuk orang lain.” Petrus mengecewakan Yesus pada saat-saat yang sangat kritikal dalam kehidupan Kristus, namun itu tidak membatalkan kelayakan Petrus untuk melayani. Yesus mengutus Petrus, yang sudah diampuni dan sudah diubah untuk bekerja bagiNya.

Seperti Petrus, kasih kita kepada Kristus akan bertumbuh dalam melayani orang lain. Semakin kita mengasihi Yesus, semakin kuat keinginan kita untuk mengongsikan kasih itu kepada orang-orang di sekeliling kita. Semakin kita mengongsikan kasihNya kepada orang-orang di sekeliling kita, semakin bertambah besar kasih kita kepada Yesus. Ellen G. White membagikan kebenaran abadi ini dalam Steps to Christ, halaman 80: “Roh bekerja yang tidak mementingkan diri sendiri akan memberikan kedalaman, kekukuhan dan kasih yang seperti Kristus kepada tabiat serta membawa damai dan kebahagiaan kepada pemiliknya.” Apabila kita melakukan loncatan iman dan terlibat secara aktif dalam bersaksi, kita akan bertumbuh secara rohani. Kegembiraan terbesar hidup datang dari pelayanan mengongsikan kasih Tuhan kepada orang lain. Ketika kita setiap hari mencari peluang-peluang untuk membahagikan apa yang telah dimaksudkan oleh Kristus untuk kita, kita akan melihat peluang-peluang yang disediakan terbuka di hadapan kita. Roh Kudus akan memimpin orang-orang yang mencari kebenaran ke dalam hidup kita.

#### Bahagian III: Penerapan Hidup

Ramai orang yang gagal untuk bersaksi kerana mereka  tidak pasti apa yang harus dibicarakan. Sebahagian takut mereka ditolak atau  merasa malu. Apakah sebab-sebab paling biasa yang anda fikir mengapa sebahagian orang merasa ragu untuk bersaksi? Bincangkan bersama dengan kelas anda tentang sebab-sebab banyak anggota gereja tidak terlibat secara aktif dalam mengongsikan kepercayaan mereka.

Kita telah tiba di akhir pelajaran kita pada penggal ini. Apakah perkara paling penting yang anda perolehi dari pelajaran-pelajaran ini? Adakah pandangan-pandangan yang anda telah fahami, yang akan memberi perbezaan besar dalam hidup anda?

Terdapat pernyataan luar biasa dari utusan akhir zaman Tuhan yang boleh kita bawa bersama setelah menyelesaikan kelas kita pada penggal ini: “Pengakuan kita akan kesetiaanNya adalah pilihan syurga untuk menyatakan Kristus kepada dunia ini. Kita patut menghargai kasih karuniaNya sebagaimana yang telah diberitahukan melalui nabi-nabi pada zaman dulu; tetapi yang lebih bermanfaat lagi adalah kesaksian pengalaman kita sendiri. Kita adalah saksi-saksi bagi Tuhan bila kita menunjukkan di dalam diri kita sendiri suatu kuasa pekerjaan Ilahi.”—Ellen G. White, The Desire of Ages, ms. 347.