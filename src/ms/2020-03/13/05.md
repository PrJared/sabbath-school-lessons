---
title:  Tuntutan Kasih
date:  23/09/2020
---

Kasih selalu diungkapkan dalam perbuatan. Kasih kita untuk Kristus mendorong kita untuk melakukan sesuatu bagi umat manusia yang hilang. Paulus menyatakannya dengan jelas melalui apa yang dikatakannya kepada gereja di Korintus, “Sebab kasih Kristus yang menguasai kami” (2 Kor. 5:14). Kekristenan pada dasarnya tidak semestinya bermaksud melepaskan hal-hal yang tidak baik agar kita boleh  diselamatkan. Yesus tidak “meninggalkan” perkara-perkara yang tidak baik di syurga agar Dia dapat menyelamatkan. Dia menyerahkan hal-hal yang baik agar orang lain dapat diselamatkan. Yesus tidak mengundang kita untuk menyerahkan waktu, talenta dan harta-benda kita semata-mata demi pekerjaanNya; Dia mengundang kita untuk menyerahkan hidup kita.

Dalam satu pertemuan pagi dengan murid-murid di tepi danau Galilea, Yesus membentangkan tuntutan kasih Ilahi.

`Baca Yohanes 21:15-19. Apakah soalan yang Yesus tanyakan kepada Petrus sebanyak tiga kali, dan apakah respon Petrus? Mengapakah Yesus menanyakan soalan khusus ini sebanyak tiga kali?`

Petrus menyangkal Yesus sebanyak tiga kali, dan Yesus mendapatkan respon kasih dari bibir Petrus sendiri sebanyak tiga kali. Di hadapan murid-murid, Yesus membangunkan keyakinan Petrus bahawa dia telah diampuni oleh kasih Ilahi dan bahawa Yesus masih mempunyai tugas untuk dilakukannya dalam pekerjaanNya.

`Baca Yohanes 21:15-19 sekali lagi, dengan memperhatikan respon Yesus kepada keyakinan Petrus akan kasihnya bagi Kristus. Apa yang Yesus beritahu Petrus untuk lakukan?`

Kasih Ilahi adalah aktif, bukan pasif. Kasih sejati lebih dari sekadar perasaan yang hangat, lebih dari sebuah idea yang baik. Kasih melibatkan komitmen. Kasih mendorong kita untuk bertindak. Ia menuntut kita kepada penjangkauan dunia anak-anak Tuhan yang hilang dengan keperluan-keperluan yang mendesak. Ketika Yesus berkata kepada Petrus, “ ‘Gembalakanlah domba-dombaKu’ ”, ia merupakan satu perintah dan juga satu kepastian yang menghiburkan. Tuan telah menuntut respon untuk mengasihi, dan Dia juga menyakinkan Petrus bahawa Dia masih mempunyai kerja untuk dilakukannya, walaupun Petrus melakukan tindakan yang mengaibkan pada saat Yesus ditangkap, dan Petrus bukan sahaja menyangkal bahawa dia mengenal Yesus tetapi dia juga mengutukNya, tepat seperti yang diberitahu oleh Kristus kepadanya.

Poinnya? Anda mungkin telah mengecewakan Tuhanmu. Anda mungkin telah menyangkal Dia dengan perbuatanmu berulang-ulang. Berita baiknya ialah bahawa kasih karunia itu masih ada, dan Tuhan belum selesai berurusan dengan anda. Masih ada tempat dalam pekerjaanNya untuk anda jika anda rela.

`Sama seperti Petrus, pernahkah anda “menyangkal” Tuhan? Jika pernah, apakah cerita ini, bukan sahaja penyangkalan Petrus, tetapi juga kata-kata Kristus kepada Petrus, katakan kepada anda?`