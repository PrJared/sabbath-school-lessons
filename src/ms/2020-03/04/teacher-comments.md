---
title:  Komen Guru
date:  24/07/2020
---

**Ayat-ayat Utama**: 1 Yohanes 5:14-16

**Fokus Pembelajaran**: Wahyu 12:17, Ibrani 7:25, Daniel 10:10-14.

#### Bahagian I: Ringkasan

Di dalam pergolakan baik dan jahat, doa perantara merupakan senjata yang amat berkuasa (Why. 12:7-9; 2 Kor. 10:4, 5). Doa bukanlah suatu kelaziman keagamaan untuk membuat kita merasa hangat di dalam. Seperti yang dikatakan oleh Ellen G. White, “Doa adalah membuka hati kepada Tuhan sebagai kepada seorang sahabat.”—Steps to Christ, ms. 93. Doa adalah mengongsikan kepada Tuhan kegembiraan dan penderitaan kita, perjuangan dan kemenangan kita, impian dan kekecewaan kita. Dalam doa, kita dapat berhubungan dengan Tuhan pada tahap yang paling dalam. Melalui doa syafaat, kita terlibat dalam peperangan rohani dan memohon kepada Yang Maha Kuasa untuk keselamatan orang-orang yang kita kasihi.

Tuhan sedang melakukan apa sahaja yang Dia boleh lakukan untuk menjangkau orang-orang tanpa doa kita, tetapi Dia adalah pengasih dan tidak akan pernah melanggar kebebasan memilih mereka. Doa kita membuat perbezaan kerana terdapat peraturan dasar dalam konflik antara yang baik dan jahat. Salah satu undang-undang alam semesta yang kekal adalah bahawa Tuhan telah memberikan kebebasan memilih kepada setiap manusia. Semua syaitan di neraka tidak dapat memaksa kita melakukan dosa, dan semua malaikat syurgawi tidak akan memaksa kita melakukan yang benar. Tuhan secara sukarela membatasi DiriNya dengan pilihan kita. Dia tidak menggunakan paksaan untuk mendesak kita menyembah Dia.

Apabila kita mendoakan orang lain, itu akan membuka hati kita untuk pengaruh Ilahi. Tuhan memberi kita kebijaksanaan dan kemahiran untuk menjangkau orang itu. Di samping itu, doa kita membuka pintu-pintu kesempatan bagi Tuhan untuk bekerja dengan lebih giat dalam kehidupan orang lain. Dia menghormati kebebasan kita untuk memilih dan mencurahkan RohNya melalui kita untuk mempengaruhi mereka demi kerajaan-Nya. Dia melepaskan kuasa syurga bagi mereka. Doa kita menjadi saluran yang Tuhan gunakan untuk mempengaruhi orang lain dengan penuh kuasa untuk kehidupan kekal.

#### Bahagian II: Ulasan

Salah satu petikan yang paling berkuasa dalam Alkitab mengenai doa syafaat terdapat dalam 1 Yohanes 5: 14-16. Petikan ini dimulakan dengan jaminan bahawa Tuhan mendengar doa kita. “Dan inilah keberanian percaya kita kepadaNya, iaitu bahawa Dia mengabulkan doa kita, jikalau kita meminta sesuatu kepadaNya menurut kehendakNya” (1 Yoh. 5:14). Kata “keberanian” bermaksud jaminan yang pasti. Ia menyatakan satu kepastian. Keyakinan adalah kata lawan bagi keraguan dan ketidakpastian. Perhatikan bahawa keyakinan kita bukan pada doa kita. Keyakinan kita adalah pada Tuhan yang memakbulkan doa kita. Namun, janji Tuhan untuk menjawab doa kita bukan tanpa syarat. Apabila kehendak kita dibentuk oleh kehendak Tuhan dan menjadi satu dengan kehendakNya, kita dapat memiliki jaminan mutlak bahawa Dia akan mendengarkan kita. Kehendak Tuhan adalah untuk selalu mengampuni dosa-dosa kita. Kehendak Tuhan adalah selalu untuk memberikan kita kemenangan ke atas kekuasaan kejahatan. Kehendak Tuhan adalah untuk selalu memberi kita karunia keselamatanNya, dan untuk selalu memimpin orang-orang yang kita doakan agar mengetahui FirmanNya.

Melalui iman, kita percaya bahawa janji-janji Tuhan adalah benar. Melalui  iman, kita percaya bahawa Dia akan menjawab doa kita. Melalui iman, kita percaya bahawa Dia bekerja dengan cara yang kita tidak dapat lihat, dan tentu saja kita tidak fahami sepenuhnya, untuk menyelamatkan mereka yang kita doakan. Satu Yohanes 5:16 adalah salah satu daripada ayat yang memberikan penerangan paling jelas di dalam Alkitab mengenai apa yang berlaku sewaktu kita berdoa. Ia menyingkapkan tabir dan memberikan kita satu imbasan kegiatan keilahian Tuhan menerusi doa-doa kita. “Kalau ada seorang melihat saudaranya berbuat dosa, iaitu dosa yang tidak mendatangkan maut, hendaklah dia berdoa kepada Tuhan dan Dia akan memberikan hidup kepadanya, iaitu mereka, yang berbuat dosa yang tidak mendatangkan maut.” Di sini, Yohanes menyatakan dua jenis dosa—dosa yang membawa maut dan dosa yang tidak membawa maut.

Kebanyakan cendekiawan Alkitab memahami dosa yang membawa maut adalah dosa yang tidak dapat diampuni. Yohanes tidak menggalakkan kita untuk mendoakan jenis dosa seperti ini. Dia, bagaimanapun, mendorong kita untuk mendoakan individu-individu yang tidak melakukan dosa yang tidak boleh diampuni. Sementara kita memohon Tuhan untuk menyelamatkan mereka, Dia memberikan “hidup kepadanya, iaitu mereka, yang berbuat dosa yang tidak mendatangkan maut.”

Apakah maksudnya Tuhan akan memberikan hidup orang yang mendoakan, iaitu orang yang menjadi perantara, kepada orang lain? The SDA Bible Commentary mencadangkan bahawa, “Kristus akan memberikan hidup orang Kristian yang mendoakan itu untuk diberikan kepada mereka yang berdosa, yang akhirnya tidak mengeraskan hati mereka…. Orang-orang Kristian tidak memiliki kuasa selain Juruselamat; jadi, pada akhirnya, Kristuslah yang memberikan nyawa, walaupun doa syafaat itu mungkin menjadi alat di mana kehidupan itu diberikan.”—jilid 7, ms. 678. Doa-doa kita menjadi saluran kepada hidup Tuhan untuk mengalir kepada hati-hati yang merindukan keselamatan.

Di bawah inspirasi Roh Kudus, Ellen G. White menyatakan keberkesanan doa syafaat dalam dua pernyataan yang luar biasa: “Adalah sebahagian dari rencana Tuhan untuk mengaruniakan kepada kita, dalam jawaban kepada doa iman kita, yang Dia tidak akan berikan jika kita tidak memintanya.”—The Great Controversy, ms. 525. “Malaikat-malaikat pelayan sedang menunggu dekat takhta itu untuk segera menunaikan amanat Yesus Kristus bagi menjawab setiap doa yang dipanjatkan dengan iman yang sungguh-sungguh dan hidup.”—Selected Messages, buku 2, ms. 377.

Sementara doa kita naik ke takhta Tuhan, Yesus mengutus malaikat-malaikat syurgawi untuk segera turun ke bumi. Dia memperkasakan mereka untuk mengalahkan kuasa-kuasa neraka yang berperang di dalam fikiran individu yang sedang kita doakan. Individu ini mempunyai kebebasan untuk memilih Kristus atau Iblis. Doa-doa kita tidak akan memaksa mahupun memanipulasi kehendak hati. Doa-doa menyediakan peluag terbaik kepada individu itu untuk melihat kepada isu-isu dengan jelas dan memberikan dia keuntungan terbesar untuk memilih hidup kekal.

**Kehidupan Doa Yesus**

Injil memperincikan dengan jelas mengenai kehidupan doa Yesus. Salah satu aspek kehidupan Yesus yang sangat jelas menonjol adalah waktu Dia menghabiskan masa bersendirian dengan Tuhan dalam doa. Lukas menyatakannya seperti ini: “Akan tetapi Dia mengundurkan diri ke tempat-tempat yang sunyi dan berdoa” (Luk. 5:16). Dalam Pasal 9, Lukas menambah, “Pada suatu kali ketika Yesus berdoa seorang diri…” (Luk. 9:18). Matius juga menyatakan beberapa kali bahawa Yesus mengundur diri dari orang ramai untuk berdoa, termasuklah pada waktu pencobaan terhebat dalam hidupNya. Nasib dunia berada pada kedudukan yang bahaya. Yesus merayu kepada Tuhan di Getsemani untuk memberiNya kekuatan menghadapi cabaran besar yang akan datang (Mat. 26:36-39).

Injil Markus bermula dengan gambaran yang tepat mengenai kehidupan doa Yesus. Selepas hari Sabat yang sibuk di Kapernaum, pada keesokan paginya, Yesus “bangun dan pergi ke luar. Dia pergi ke tempat yang sunyi dan berdoa di sana” (Mrk. 1:35). Terdapat tiga perkara yang harus diperhatikan dengan khusus tentang kehidupan doa Yesus. Pertama, Dia mempunyai waktu untuk berdoa. Seringkali, Dia bangun pada awal pagi untuk meluangkan waktu bersendirian dengan Tuhan dalam kesunyian. Kedua, dia mempunyai tempat untuk berdoa. Yesus mempunyai tempat yang digemariNya di mana Dia dapat berkomunikasi dengan Bapa, jauh dari kegiatan orang ramai yang biasanya menekanNya. Ketiga, doa-doa rahasia Yesus tidak semestinya doa yang senyap. Tiga kali dalam doa Getsemani, Injil Matius mencatat bahawa Yesus jatuh tersungkur dan “kataNya…” (Mat. 26:39, 42, 44). Buku Ibrani mencatatkan bahawa Yesus, “mempersembahkan doa dan permohonan dengan ratap tangis dan keluhan kepada Dia, yang sanggup menyelamatkanNya dari maut, dan kerana kesalehanNya Dia telah didengarkan” (Ibr. 5:7).

Pada satu kesempatan, murid-murid mendengar Kristus berdoa dan mereka begitu terharu dengan doa-doa peribadiNya sehingga mereka meminta agar Dia mengajar mereka untuk berdoa (Lukas 11: 1). Ellen G. White menambah kepada pernyataan ini: “Belajarlah berdoa dengan lantang di mana hanya Tuhan yang mendengar engkau.”—Our Higher Calling, ms. 130. Sebilangan orang prihatin untuk berdoa dengan kuat kerana mereka takut bahawa Syaitan akan mendengar mereka dan mengetahui apa yang mereka doakan. Mereka berpendapat bahawa kerana Syaitan tidak dapat membaca pemikiran kita, lebih baik berdoa dengan senyap. Berdoa secara senyap di fikiran kita tentu saja sesuai. Namun, salah satu cabarannya ialah fikiran kita mulai terpesong.

Ada sesuatu yang istimewa mengenai berdoa dengan kuat, yang membuat kita sentiasa fokus. Ketika kita mempunyai waktu untuk berdoa, berada di tempat di mana kita berdoa, dan mencurahkan suara hati kita kepada Tuhan dengan lantang, kehidupan doa kita menjadi lebih bermakna. Kita tidak perlu risau tentang Syaitan mendengar doa kita kerana	“dengan suara doa yang sungguh-sungguh, seluruh pasukan Syaitan menjadi gementar.”—Ellen G. White, Testimonies for the Church, jilid 1, ms. 346.

Ketika kita bersungguh-sungguh berdoa untuk orang lain, doa kita bersatu dengan doa Kristus, Perantara kita yang perkasa, pada takhta Tuhan. Dia segera menggunakan semua sumber syurga untuk mempengaruhi secara positif orang-orang yang kita doakan. Yesus berdoa untuk Petrus dengan menyebut namanya. Dia berdoa agar Petrus mengalami pertaubatan yang mendalam. Doa Yesus dijawab, dan Petrus menjadi pengkhotbah Pentakosta yang perkasa.

Rasul Paulus berdoa untuk gereja Efesus, Kolose, dan Filipi dengan menyebut nama mereka. Dia juga sering mendoakan rakan-rakannya dalam Injil dengan menyebut nama mereka. Mereka berada di dalam hati dan di bibirnya dalam doa. Bersama dengan Yesus, rasul Paulus melayangkan doa syafaat untuk mereka yang bekerja bersama-samanya dan untuk orang-orang yang dia usahakan dalam pelayanannya.

Boleh dikatakan salah seorang gergasi besar Perjanjian Lama adalah Daniel. Doa syafaatnya untuk Israel dicatat dalam Daniel 9 dan 10. Doanya yang tulus adalah satu contoh kepada gereja hari ini tentang kekuatan doa perantaraan. Dalam keseluruhan Kitab Suci, doa syafaat adalah alkitabiah. Doa syafaat adalah berkuasa. Doa syafaat adalah sebahagian daripada rancangan Tuhan untuk mengubah kehidupan kita sendiri dan menjangkau orang-orang yang hilang.

#### Bahagian III: Aplikasi Hidup

Adakah anda ingin menjalani kehidupan doa yang lebih bertenaga? Adakah anda ingin menjadi pendoa syafaat yang luar biasa bagi Tuhan? Berikut adalah beberapa langkah praktikal yang boleh anda ikuti.

1.	Sisihkan masa dan tempat khusus untuk memohon dari Tuhan keselamatan bagi orang lain.
2.	Mintalah Tuhan untuk menyatakan kepada anda nama orang yang perlu anda doakan. Luangkan masa untuk memikirkan orang-orang dalam lingkungan pengaruh anda yang memerlukan doa anda. Roh Kudus akan membisikkan kepada anda orang yang sedang melalui pergolakan kerohanian dan yang paling memerlukan doa pada hari tersebut.
3.	Buat satu senarai, melalui bisikan Roh Kudus, orang-orang yang mencari Tuhan. Contohi kaedah Tuhan dan berdoa untuk mereka dengan menyebut nama-nama mereka dengan kuat.
4.	Semasa anda membuat permohonan kepada Tuhan dalam doa, ajaklah orang lain untuk menyertai anda dalam doa syafaat anda. Yesus mengundang Petrus, Yakobus, dan Yohanes ke dalam lingkaran doaNya pada waktu doa yang sungguh-sungguh. Berdoa bersama-sama dengan orang lain adalah kaedah yang berkuasa untuk terus fokus dalam doa. Menurut Matius 18:18, 19 apabila dua atau tiga orang berdoa dalam persekutuan, Tuhan mendengarkan dan mencurahkan berkat istimewaNya. Dalam jilid ketujuh Testimonies for the Church, Ellen G. White membangkitkan persoalan yang mencabar, “Mengapakah umat percaya tidak merasakan keprihatinan yang mendalam dan bersungguh-sungguh untuk orang-orang di luar Kristus? Mengapa tidak dua atau tiga orang bergabung dan merayu kepada Tuhan untuk keselamatan bagi seorang secara istimewa, dan untuk seorang yang lain lagi?”—ms. 21.

`Mengapa tidak meluangkan sedikit waktu di dalam kelas Sekolah Sabat anda setiap minggu untuk mendoakan orang-orang sudah lama tidak datang ke Sekolah Sabat atau gereja dan menunggu apa yang Tuhan akan lakukan?`