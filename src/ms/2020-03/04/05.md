---
title:  Kuasa Tidak Kelihatan yang Sedang Bekerja
date:  22/07/2020
---

Doa perantara adalah senjata yang sangat berkuasa dalam pertempuran antara baik dan jahat, yang juga kita panggil “pergolakan yang besar.” Satu daripada gambaran paling jelas tentang pergelutan ini terdapat dalam Daniel 10.

Anda pasti ingat tentang Nabi Yeremiah yang telah menubuatkan bahawa Orang Yahudi akan menjadi tawanan kepada orang-orang Babilon 70 tahun lamanya. Di akhir kehidupan Daniel, masa nubuatan orang Yahudi berada dalam tawanan semakin hampir kepada penghujungnya. Daniel risau. Dia melihat begitu sedikit bukti kepada penggenapan kata-kata Yeremiah. Bangsanya masih dalam tawanan.

Babilon dikalahkan oleh Medo dan Persia, namun orang-orang Yahudi masih lagi dalam tawanan. Daniel berpuasa dan berdoa selama tiga minggu. Dia dengan tulus ikhlas mengambil peranan sebagai perantara bagi bangsanya. Di akhir tiga minggu tersebut, seorang malaikat penuh mulia muncul di hadapannya.

`Baca Daniel 10:10-14. Bilakah doa Daniel dijawab, dan apa yang menghalang mereka untuk seketika waktu?`

Ayat ini menakjubkan. Bagi memahami ayat ini sepenuhnya, kita perlu mengenal pasti sebahagian daripada watak-watak di dalam ayat ini. Siapakah pemimpin (putera) Kerajaan Persia? Pastinya bukan Koresh. Putera itu adalah raja Kerajaan Persia. Kemungkinan besar, ungkapan “pemimpin kerajaan orang Persia” melambangkan Syaitan. Yesus memanggilnya “putera dunia” atau “penguasa dunia” (Yoh. 12:31, Yoh. 14:39). Paulus mengecapnya sebagai “penguasa kerajaan angkasa” (Ef. 2:2). Jika pemimpin (putera) Persia melambangkan Syaitan, siapa pula Mikhael? Istilah Mikhael digunakan sebanyak lima kali di dalam Alkitab (Why. 12:7; Yudas 9; Dan. 10:13, 21; dan Dan. 12:1). Kajian mendalam terhadap ayat-ayat ini menunjukkan bahawa Mikhael (yang bererti “seperti Tuhan”) adalah satu istilah yang menerangkan Yesus sebagai Penghulu semua malaikat dalam pertempuran dengan Syaitan. Kristus adalah Anak Tuhan yang kekal, telah wujud sebelum penciptaan dan Ilahi yang maha kuasa. Salah satu tugasNya sebagai Penghulu seluruh warga malaikat adalah untuk mengalahkan dan akhirnya memusnahkan Syaitan.

Daniel 10 membukakan tabir dan memperlihatkan pergelutan di antara baik dan jahat ini. Sementara Daniel berdoa, Mickhael, Yesus yang mahakuasa, turun dari syurga untuk mengalahkan kuasa-kuasa neraka. Walau pun kita tidak dapat melihatnya, Yesus sedang bekerja untuk menjawab doa-doa perantaraan anda juga. Dia adalah Juruselamat yang maha perkasa. Tidak ada satu pun doa kita berlalu tanpa didengarNya.

`Bagaimanakah anda melihat realiti pergolakan besar yang sedang berlaku di dalam kehidupan anda sendiri? Apa sepatutnya pertempuran yang nyata ini beritahukan kepada anda tentang pilihan-pilihan yang perlu anda ambil?`