---
title:  Doa-doa Perantaraan Paulus
date:  21/07/2020
---

Doa perantaraan adalah alkitabiah. Sepanjang pelayanannya, Paulus berdoa untuk anggota-anggota yang baru bertaubat di dalam gereja-gereja yang dibangunkannya selama dalam pelayanan penginjilannya. Paulus percaya bahawa sesuatu akan berlaku apabila dia berdoa dan tidak akan ada yang berlaku jika dia tidak berdoa. Walaupun dia terpisah dari orang-orang yang dikasihinya, dia mengetahui bahawa mereka boleh bersatu dalam hati apabila mereka saling mendoakan satu dengan yang lain.

`Baca Efesus 1:15-21. Pada garisan di bawah ini, senaraikan  permintaan-permintaan Paulus yang berlainan kepada Tuhan untuk anggota-anggota Efesus. Apakah permintaan khusus yang Paulus doakan agar Tuhan berikan kepada mereka?`

Doa Paulus untuk umat percaya di Efesus amat mengagumkan. Dia berdoa agar Tuhan akan memberikan mereka hikmat dan pengertian kerohanian, agar Dia melegakan fikiran-fikiran mereka dengan kebenaran Ilahi dan memberikan mereka pengharapan hidup kekal. Dia juga berdoa agar mereka mengalami kuasa pekerjaan Tuhan yang besar di dalam kehidupan mereka. Tuhan ini amat berkuasa, sungguh perkasa, sehingga Dia membangkitkan Yesus dari kematian, satu kejadian yang menjadi dasar kepada pengharapan hidup kekal di dalam Dia. Doa Paulus diakhiri dengan mengingatkan mereka akan “kekayaan kasih karuniaNya” dan “bahagian”Nya. Umat Kristian di Efesus pasti dipenuhi dengan dorongan, kerana mereka tahu Paulus mendoakan mereka dan mengetahui apa yang didoakannya.

`Baca Filipi 1:3-11 dan perhatikan nada doa Paulus. Jika anda adalah seorang anggota gereja di Filipi dan menerima surat seperti ini dari Paulus, yang memberitahukan bahawa dia bukan hanya mendoakan anda tetapi juga mengongsikan apa yang didoakannya, bagaimanakah perasaan anda dan mengapa anda berperasaan demikian? Apakah janji-janji yang ditemui di dalam kata-katanya? Dalam masa yang sama, apakah nasihat-nasihat yang terdapat di dalam surat itu juga?`

Ini adalah beberapa di antara kata-kata yang paling menghiburkan dan mendorong di dalam Alkitab, dipenuhi dengan janji-janji, serta panggilan-panggilan untuk dipenuhi oleh kasih, pengertian dan kebijaksanaan yang diperoleh dari mengenal Yesus, agar kita boleh menjadi seperti yang Tuhan kehendaki di dalam Dia.