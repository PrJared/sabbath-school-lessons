---
title:  Kajian Tambahan
date:  24/07/2020
---

Baca Ellen G. White, “The Privilege of Prayer,” ms. 93-104, dalam Steps to Christ; “Work for Church Members,” ms. 19-24, dalam Testimonies for the Church, jilid 7.

Apabila kita mendoakan orang lain, Tuhan menghargai komitmen kita kepadaNya dan kebergantungan kepada kuasaNya dengan menggunakan segala sumber syurga untuk mengubah kehidupan manusia. Sementara doa-doa kita naik ke takhtaNya, malaikat-malaikat segera bertindak menurut perintahNya. “Malaikat-malaikat pelayan sedang menunggu di sekitar takhta, untuk segera menurut perintah Yesus Kristus, untuk menjawab setiap doa yang dilayangkan dengan kesungguhan, iman yang hidup.”—Ellen G. White, Selected Messages, buku 2, ms. 377. Kita mendapat kepastian bahawa tidak ada satu pun doa yang hilang, tidak satu pun dilupakan oleh Tuhan. Doa-doa itu disimpan di syurga dan akan dijawab pada waktu dan tempat yang Dia ketahui yang terbaik. “Doa beriman tidak pernah hilang; tetapi mendakwa  bahawa ia akan selalu dijawab dalam apa jua cara dan untuk perkara-perkara khusus yang kita harapkan, adalah andaian.”—Ellen G. White, Testimonies for the Church, jil. 1, ms. 231. Apakah dorongan yang diberikan oleh pernyataan ini sementara kita menjadi perantara bagi pasangan kita, anak lelaki dan perempuan kita, saudara-mara, sahabat-handai, dan rakan sejawatan yang tidak mengenal Tuhan. Tidak ada satu pun doa yang tulus akan hilang. Kita mungkin tidak selalu melihat jawapan serta-merta untuk orang-orang yang kita doakan, namun Tuhan sedang bekerja di dalam hati mereka dalam cara yang kita hanya ketahui dalam kekekalan.

**Soalan Perbincangan**:

`Baca Filipi 1:19; Kolose 4:2, 3; dan 2 Tesalonika 3:1, 2. Sewaktu dimasukkan di dalam penjara, apakah kepastian yang Paulus miliki disebabkan oleh doa-doa Filipi? Apakah permintaannya kepada anggota-anggota di Kolose dan Tesalonika untuk didoakan bagi pihaknya? Apakah hubungan permintaan-permintaan doa perantaraan dengan memenangkan jiwa?`

`Fikirkan tentang realiti pergolakan besar dan bagaimana ia membentuk kisah besar di sebalik dunia tempat kita tinggal. Bagaimanakah pengetahuan anda tentang pergolakan ini membantu anda menyedari kepentingan doa? Ya, Yesus mendapat kemenangan dalam perang itu, dan kita tahu bahawa pasukannya menang pada akhirnya nanti. Namun sementara itu, mengapakah sangat penting kita berdoa dan berusaha melakukan segala yang kita mampu untuk tetap setia kepadaNya dan bekerja untuk keselamatan orang lain?`

`Apakah beberapa rintangan yang menghalang kehidupan doa perantaraan yang efektif? Apakah alasan-alasan yang anda akan gunakan (jika anda mahu) untuk tidak berdoa lebih kerap bagi orang lain yang memerlukannya?`