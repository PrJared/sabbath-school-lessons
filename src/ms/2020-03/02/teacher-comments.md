---
title:  Komen Guru
date:  10/07/2020
---

**Ayat-ayat Utama**: Markus 5:1-20

**Fokus Pembelajaran**: Markus 5:1-20, Markus 16:1-11, Kisah Para Rasul 4:1-20, Kisah Para Rasul 26:1-32.

#### Bahagian I: Ringkasan

Terdapat kuasa yang luarbiasa dalam kesaksian peribadi. Apabila seorang individu menerima Kristus dan hidupnya diubah secara dramatik, orang boleh melihatnya. Namun, tidak semua perubahan itu berlaku secara mendadak dan tiba-tiba. Cerita-cerita tentang penagih dadah yang menerima Kristus,  peminum arak yang diubah oleh kasih karunia, pengurus perniagaan yang materialistik dan mementingkan diri berubah oleh kasih Tuhan, atau remaja-remaja pemberontak yang bertaubat, sangat menarik untuk didengar tetapi contoh-contoh pertaubatan bukan setakat ini sahaja.

Ada waktu-waktunya, dan mungkin lebih kerap, Roh Kudus bekerja secara lembut dan perlahan-lahan di dalam hati manusia. Ada di antara mereka ini yang dibesarkan di dalam keluarga Kristian yang warak, dan mempunyai cerita untuk dikongsikan. Mereka mungkin tidak pernah memberontak terhadap Kristus tetapi mereka juga tidak pernah membuat komitmen sepenuhnya kepada Tuhan. Namun  mereka merasakan gerakan Roh KudusNya di dalam kehidupan mereka, lalu  mengabdikan kehidupan mereka sepenuhnya kepada Tuhan. Kesaksian mereka juga berkuasa sama seperti cerita pertaubatan yang lebih dramatik dan sensasi. Tidak seorang pun di antara kita dilahirkan sebagai Kristian. Seperti yang diucapkan oleh Yeremia tanpa sembunyi-sembunyi, “Betapa liciknya hati, lebih licik dari pada segala sesuatu, hatinya sudah membatu: siapakah yang dapat mengetahuinya?” (Yer. 17:9). Rasul Paulus menambah dalam Roma 3:23, “Kerana semua orang telah berbuat dosa dan telah kehilangan kemuliaan Tuhan.”

Oleh kerana setiap kita telah “berbuat dosa dan telah kehilangan kemuliaan Tuhan” (Rm. 3:23), kita semua memerlukan kasih karunia Tuhan. Pertaubatan bukan hanya untuk sekumpulan orang yang terpilih. Pertaubatan adalah untuk semua kita, dan oleh yang demikian, kita semua mempunyai cerita untuk diberitahukan. Cerita anda bukanlah cerita saya, dan cerita saya bukanlah cerita anda, namun setiap kita, yang ditebus oleh rahmat Tuhan dan ditawan oleh kasihNya, mempunyai kesaksian peribadi untuk dikongsikan kepada dunia.

#### Bahagian II: Ulasan

Ini adalah kuiz Alkitab yang mudah untuk anda hari ini. Siapakah yang diutus Tuhan sebagai misionariNya yang pertama? Adakah itu Petrus, atau Yakobus dan Yohanes? Mungkin juga Tomas, Filipus, atau seorang murid lain? Jawapannya mungkin mengejutkan anda. Dia bukan salah satu daripada nama-nama yang disenaraikan di sini.

Penginjil pertama yang diutus oleh Kristus adalah seorang lelaki, yang sebelumnya dirasuk oleh roh-roh jahat, namun kini dibuah oleh kasih karuniaNya. Saksi yang tidak dijangka ini memberi impak yang besar kepada Dekapolis, sepuluh kota yang kebanyakannya terletak di sebelah timur Danau Galilea. Orang kerasukan ini dikuasai oleh roh-roh jahat bertahun-tahun lamanya. Dia melakukan keganasan di wilayah itu dan menimbulkan ketakutan di hati penduduk-penduduk yang diam di kawasan itu. Namun jauh di dalam hatinya, terdapat kerinduan untuk sesuatu yang lebih baik—satu kerinduan yang tidak dapat dipuaskan walaupun oleh seluruh iblis dari neraka.

Walaupun kuasa roh-roh jahat memegang lelaki ini dalam kekuasaan mereka, Markus 5 mencatatkan bahawa lelaki yang kerasukan ini melihat Yesus lalu, “berlarilah dia mendapatkanNya lalu menyembahNya” (Mrk. 5:6). Kitab Suci mengatakan bahawa lelaki ini disiksa dan dikuasai oleh roh-roh jahat “legion.” Satu “legion” merupakan “satu unit yang terbanyak dalam pasukan prajurit Roma…pada tahap kekuatan yang penuh [ia] terdiri daripada kira-kira 6,000 tentera,” menurut Archeological Study Bible, (Grand Rapids, MI: Zondervan Publishers, 2005) ms. 1633. Dalam Perjanjian Baru, kata “legion” mewakili bilangan yang besar. Yesus tidak pernah kalah dalam pertempuran dengan kuasa-kuasa iblis, tidak kira berapa banyak atau betapa besar pun bilangan mereka. Tuhan kita adalah Tuhan yang Mahakuasa, penuh kemenangan. Iblis-iblis bukan tandingan kuasaNya yang besar.

Pelayanan Yesus adalah pelayanan yang sentiasa lengkap. Sebaik sahaja orang kerasukan itu dibebaskan, dia dilihat sedang “duduk, sudah berpakaian dan sudah wara” (Mrk. 5:15). Dari manakah dia mendapatkan pakaiannya? Kemungkinan besar murid-murid yang telah memberikan sehelai pakaian luar mereka kepadanya. Sekarang dia duduk dengan penuh perhatian di kaki Yesus, mendengarkan FirmanNya, begitu kusyuk menyelami kebenaran-kebenaran rohani. Dia lengkap seluruhnya secara fizikal, mental, emosi, dan rohani. Satu-satunya keinginannya adalah mengikut Yesus. Dia rindu untuk menjadi satu daripada murid-murid Yesus.

Injil Markus mencatatkan bahawa lelaki yang dulunya dirasuk roh jahat ini “meminta” Yesus untuk membenarkannya menaiki perahu dan menyertai perjalananNya (Mrk. 5:18). Kata “meminta” adalah satu perkataan yang keras. Ia memperlihatkan keinginan yang berkobar-kobar. Ia boleh diterjemahkan sebagai “mendesak,” “merayu” atau “memaksa.” Ia membawa maksud membuat rayuan dengan penuh perasaan. Ia juga bermaksud meminta dengan bersungguh-sungguh.

Jawapan Yesus sama menakjubkan dengan cerita pertaubatan lelaki yang kerasukan itu. Yesus tahu bahawa lelaki yang telah bertaubat ini, orang kerasukan yang telah diubah, dapat melakukan lebih banyak di wilayah itu daripada yang dapat dilakukan oleh Dia dan murid-muridNya. Prejudis terhadap Yesus di wilayah orang-orang bukan Yahudi ini begitu kuat, namun mereka pasti akan mendengar dari kalangan mereka sendiri, terlebih-lebih lagi dari seseorang yang mempunyai reputasi seperti orang kerasukan itu. Secara beransur-ansur penduduk di situ disediakan untuk  menerima   kedatangan Kristus di kemudian hari.

Oleh itu, Yesus bersabda, “ ‘Pulanglah ke rumahmu, kepada orang-orang sekampungmu, dan beritahukanlah kepada mereka segala sesuatu yang telah diperbuat oleh Tuhan atasmu dan bagaimana Dia telah mengasihani engkau’ ” (Mrk. 5:19). Respon orang itu adalah serta-merta. “Orang itu pun pergilah dan mulai memberitakan di daerah Dekapolis segala apa yang telah diperbuat Yesus atas dirinya dan mereka semua menjadi heran” (Mrk. 5:20). Kata “memberitakan” adalah kerusso dan boleh diterjemahkan sebagai “memberitahukan” atau “mengumumkan.” Dalam waktu  singkat yang diluangkan oleh orang kerasukan ini bersama dengan Yesus, hidupnya diubah sama sekali sehinggakan dia mempunyai sesuatu untuk diceritakan. Kita hanya mampu membayangkan impak kesaksiannya terhadap ribuan orang di sepuluh kota di wilayah Gadara. Apabila Yesus kembali sembilan atau sepuluh bulan kemudiannya, fikiran kebanyakan besar daripada penduduk Yunani ini terbuka untuk menerima Dia. (Lihat Ellen G. White, The Desire of Ages, ms. 340, 342).

Ada kebenaran abadi yang tidak boleh dilupakan dalam kisah ini. Kebenaran ini juga tidak harus dibayangi oleh pertaubatan rohani yang ajaib, sensasi, dan agak dramatik orang kerasukan ini, walau bagaimana penting pun ia. Kristus berhasrat untuk menggunakan semua orang yang datang kepadaNya. Orang kerasukan itu tidak mempunyai kesempatan meluangkan masa setiap hari bersama Yesus seperti yang dilakukan oleh murid-murid lain. Dia tidak memiliki peluang untuk mendengarkan khotbah-khotbahNya atau menyaksikan mukjizat-mukjizatNya, tetapi dia memiliki satu bahan yang sangat diperlukan untuk bersaksi - kehidupan yang berubah. Dia mempunyai pengetahuan peribadi tentang Kristus yang hidup. Dia mempunyai hati yang dipenuhi oleh kasih untuk Tuannya. Inilah inti kesaksian Perjanjian Baru. Seperti yang dinyatakan oleh Ellen G. White dengan sewajarnya, “Pengakuan kita akan kesetiaanNya adalah pilihan syurga untuk menyatakan Kristus kepada dunia ini. Kita patut menghargai rahmatNya sebagaimana yang telah diberitahukan melalui nabi-nabi pada zaman dulu; tetapi yang lebih bermanfaat lagi adalah kesaksian pengalaman kita sendiri. Kita adalah saksi-saksi bagi Tuhan bila kita memperlihatkan di dalam diri kita sendiri suatu kuasa pekerjaan Ilahi.”—The Desire of Ages, ms. 347. Umat percaya Perjanjian Baru bersaksi bagi Kristus melalui keunikan personaliti mereka masing-masing. Setiap mereka mempunyai pengalaman bersama dengan Kristus yang berbeza, namun setiap pertemuan itu mendorong mereka untuk mengongsikan Kristus yang mereka cintai dengan penuh semangat.

Dalam pelajaran hari Isnin, “Memberitakan Kristus yang Telah Bangkit,” kedua-dua Maria itu diubah di kubur itu. Kali terakhir mereka melihat Yesus, tubuhNya yang berlumuran darah telah diturunkan dari kayu salib. Bayangkan kesedihan mereka pada saat itu. Beberapa hari yang terakhir itu amat sukar sekali. Sekarang, dengan hati yang takut kerana dipenuhi oleh kekhuatiran akan masa depan, mereka mendekati kubur itu sambil bertanya-tanya bagaimana mereka dapat melewati pengawal Rom itu dan siapa yang akan menggulingkan batu penutup itu agar mereka boleh masuk ke dalam kubur dan mengawet tubuh Kristus.

Mereka terkejut kerana kuburan itu kosong. Kristus telah bangkit. Seorang malaikat memberitahu, “ ‘Dia telah bangkit,…segeralah pergi dan katakanlah kepada murid-muridNya’ ” (Mat. 28:6, 7). Catatan Alkitab mengatakan, “Mereka segera pergi dari kubur itu, dan dengan takut dan dengan sukacita yang besar dan berlari cepat-cepat untuk memberitahukannya kepada murid-murid Yesus” (Mat. 28:8). Sementara mereka berlari untuk menceritakan berita itu, Tuhan yang telah bangkit itu bertemu dengan mereka dan berkata: “ ‘Salam bagimu... Pergi dan katakanlah kepada saudara-saudaraKu, supaya mereka pergi ke Galilea, dan di sanalah mereka akan melihat Aku’ ” (Mat. 28:9, 10). Berita baik adalah untuk dikongsikan. Hati yang dipenuhi dengan rahmatNya dan yang telah ditawan oleh kasihNya tidak dapat didiamkan.

Tema yang diulang-ulang di seluruh Perjanjian Baru adalah bersaksi. Kisah Para Rasul merupakan kisah bersaksi. Murid-murid bersaksi tentang Kristus yang mereka kenal, Kristus yang mereka alami secara peribadi. Adakah mungkin menjadi saksi palsu? Katakanlah anda telah dipanggil ke muka pengadilan sebagai saksi untuk beberapa kemalangan atau jenayah. Mari kita andaikan juga bahawa anda tidak hadir di tempat kejadian dan membuat cerita untuk membantu seorang rakan. Anda boleh dipenjarakan kerana berbohong di mahkamah. Hakim dan juri hanya memerlukan saksi-saksi yang telah melalui sesuatu peristiwa secara peribadi. Mereka mahukan saksi yang benar, bukan penipu.

Hanya agama Kristian sejati dan tulin yang boleh menangkap perhatian generasi dewasa ini. Kecuali kita mempunyai pengalaman bersama Yesus secara peribadi, kesaksian kita tidak akan didengarkan. Kita tidak dapat mengongsikan Kristus yang tidak kita kenal.

Umat percaya Perjanjian Baru mengongsikan Kristus yang mereka kenal. Petrus dan Yohanes mengumandangkan realiti hati-hati yang telah bertaubat ketika mereka menyatakan, “ ‘Sebab tidak mungkin bagi kami untuuk tidak berkata-kata tentang apa yang telah kami lihat dan yang telah kami dengar’ ” (Kis. 4:20). Sebelum kayu salib, Petrus adalah seorang murid yang teragak-agak namun berkeyakinan diri. Penyaliban dan kebangkitan Kristus mengubah hidupnya. Sebelum kayu salib, Yohanes adalah salah seorang daripada “anak guntur.” Panggilan ini bukanlah satu panggilan yang boleh diberikan kepada seorang lelaki yang lembut, sederhana dan pemalu. Namun, selepasa penyaliban dan kebangkitan kristus, kehidupan Yohanes diubah. Sama ada Petrus mahu pun Yohanes tidak dapat berdiam diri; mereka telah diubah oleh kasih karunia dan mereka suka untuk memberitahukan cerita itu.

Bersaksi bukan tentang kita. Ia juga bukan tentang betapa jahatnya kita atau bahkan betapa baiknya kita setelah bertemu dengan Yesus. Semuanya adalah tentang Yesus. Ia adalah tentang kasihNya, rahmatNya, belas kasihanNya, pengampunanNya, dan kuasa kekalNya untuk menyelamatkan kita. Rasul Paulus tidak pernah merasa lelah memberikan kesaksian tentang apa yang Kristus telah perbuat baginya, namun dia tidak pernah memberikan tumpuan kepada kisah tentang betapa jahatnya dia. Malah, dia memokuskan kepada betapa baiknya Tuhan. Minta kelas anda mengkaji semula Kisah Para Rasul 26:1-28. Perhatikan bagaimana Rasul Paulus membahagikan kesaksiannya kepada tiga bahagian: kehidupannya sebelum mengenal Kristus, bagaimana dia bertemu Kristus, dan kehidupannya setelah bertemu Yesus.

#### Bahagian III: Penerapan Hidup

Katakan anda hanya mempunyai beberapa minit sahaja dengan seorang sahabat yang ingin mengenal Kristus. Bagaimana anda memberikan kesaksian selama tiga minit kepada seorang rakan yang masih bergelut untuk percaya? Apa petunjuk yang dinyatakan oleh kesaksian Paulus dalam Kisah 26? Bagaimanakah garis besar kesaksiannya membantu anda memberikan kesaksian anda sendiri? Apakah peranan yang dimainkan oleh Kitab Perjanjian Lama dalam kesaksian Paulus?

Tulis satu ayat di bawah setiap soalan di bawah:

`A. Bagaimanakah kehidupan anda sebelum anda bertemu Kristus?`

`B. Pada tahap kehidupan manakah anda bertemu dengan Kristus?`

`C. Apakah perubahan yang Kristus telah lakukan dalam kehidupanmu?`

Sekiranya anda telah dibesarkan di rumah orang Kristian, apakah ada satu waktu dalam hidup anda ketika anda secara sedar menerima Yesus sebagai Tuhan dan Juruselamat anda? Jelaskan satu waktu ketika anda merasakan Dia bekerja dengan begitu berkuasa dalam kehidupan anda.