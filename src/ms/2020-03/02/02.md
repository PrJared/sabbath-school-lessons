---
title:  Saksi-saksi yang Tidak Dijangkakan
date:  05/07/2020
---

`Baca Markus 5:15-20. Pada pendapat anda, mengapakah Yesus menghantar orang itu ke Dekapolis menjadi saksi kepada keluarga dan sahabat-sahabatnya, bukan membimbing dia dalam iman yang baru ditemuinya dengan membawa orang itu bersama-sama denganNya?`

Kata Dekapolis datang dari dua perkataan: deka bermaksud sepuluh, dan polis bermaksud kota. Wilayah Dekapolis merupakan satu kawasan yang mempunyai sepuluh kota termasuklah pesisir-pesisir pantai Laut Galilea pada abad yang pertama. Kota-kota ini disatukan oleh bahasa dan budaya yang sama. Orang yang kerasukan ini dikenali ramai oleh penduduk-penduduk di wilayah itu. Dia menyebabkan ketakutan kepada orang ramai disebabkan oleh sifat ganasnya yang tidak dapat diramal. Yesus melihat di dalam dirinya seorang yang merindukan sesuatu yang lebih baik, dan dengan mukzijat Yesus menyelamatkan orang itu dari roh-roh jahat yang telah sekian lama menyiksanya.

Ketika penduduk-penduduk kota mendengar bahawa Yesus telah membenarkan roh-roh jahat itu merasuk sekawanan babi mereka, dan babi-babi itu telah terjun dari tepi jurang ke dalam danau, mereka keluar untuk melihat apa yang akan berlaku seterusnya. Injil Markus mencatatkan, “Mereka datang kepada Yesus dan melihat orang yang kerasukan itu duduk, sudah berpakaian dan sudah waras, orang yang tadinya kerasukan legion itu. Maka takutlah mereka” (Mrk. 5:15). Orang yang kerasukan itu menjadi waras semula—secara fizikal, mental, emosi dan rohani. Inti pati injil adalah untuk memulihkan orang-orang yang telah dirosakkan oleh dosa kepada keutuhan seluruhnya, sebagaimana tujuan Kristus untuk menciptakan mereka.

Apakah ada sesiapa yang lebih baik menjadi saksi untuk sepuluh kota Dekapolis selain daripada orang kerasukan yang telah diubah itu, yang boleh mengongsikan kesaksian kepada seluruh wilayah? Ellen G. White menerangkannya dengan baik: “Sebagai saksi-saksi bagi Kristus, kita harus memberitakan apa yang kita ketahui, apa yang telah kita lihat dan dengar serta rasakan. Jika kita mengikuti Yesus langkah demi langkah, kita mempunyai sesuatu yang benar yang menceritakan mengenai jalan di mana melaluinya Dia telah memimpin kita. Kita dapat menceritakan bagaimana kita telah menguji janjiNya, dan ternyata janji itu benar. Kita dapat menjadi saksi terhadap apa yang telah kita ketahui mengenai anugerah Kristus. Inilah saksi yang dituntut oleh Tuhan, dan oleh kekurangannya dunia sedang binasa.”—The Desire of Ages, ms. 340. Tuhan sering menggunakan saksi-saksi yang tidak dijangka, yang telah diubah oleh rahmatNya untuk melakukan perubahan di dalam dunia kita ini.

`Apakah cerita peribadi anda; iaitu cerita pertobatan anda? Apa yang anda ingin beritahukan tentang bagaimana anda memperoleh imanmu? Apa yang boleh anda kongsikan dengan seseorang yang belum bertobat, orang yang akan mendapat faedah daripada pengalaman yang anda boleh kongsikan?`