---
title:  Memberitakan Kristus yang telah Bangkit
date:  06/07/2020
---

Hari masih awal pada pagi Ahad itu, dan dua orang wanita yang kedua-duanya bernama Maria,  berjalan terburu-buru menuju ke kubur Yesus. Mereka tidak mahu meminta apa-apa dariNya. Lagi pun, apa yang mungkin orang mati boleh berikan kepada mereka? Kali terakhir mereka melihat Dia, tubuhNya berlumuran dengan darah, penuh luka dan hancur. Pemandangan di kayu salib terpampang jelas di fikiran mereka. Sekarang, mereka hanya menjalankan tugas mereka. Dengan penuh kedukaan, mereka berjalan menuju ke kuburan untuk mengawet tubuhNya. Bayang hitam menyelubungi kehidupan mereka dalam kegelapan keputusasaan. Masa depan tidak menentu dan menjanjikan sedikit harapan.

Ketika mereka tiba di kuburan, mereka terkejut melihat kubur itu kosong. Matius mencatatkan peristiwa kebangkitan waktu pagi itu dengan kata-kata ini: “Akan tetapi malaikat itu berkata kepada perempuan-perempuan itu, ‘Janganlah kamu takut; sebab aku tahu kamu mencari Yesus yang telah disalibkan itu. Dia tidak ada di sini, sebab Dia telah bangkit’ ” (Mat. 28:5, 6).

Wanita-wanita itu sekarang dipenuhi dengan sukacita. Awan gelap kesedihan berlalu pergi ditelan oleh sinar cahaya kebangkitan pagi itu. Kesedihan malam mereka telah berakhir. Kegembiraan menyinari wajah mereka, dan nyanyian sukacita menggantikan air mata ratapan mereka.

`Baca Markus 16:1-11. Apakah respon Maria apabila dia mendapati Kristus telah bangkit dari kematian?`

Setelah Maria bertemu dengan Kristus yang telah dibangkitkan, dia berlari untuk memberitahukan hal itu. Berita baik adalah untuk dikongsikan, dan dia tidak boleh mendiamkan diri. Kristus hidup! KuburNya kosong, dan dunia harus tahu tentang itu. Setelah kita, juga, bertemu dengan Kristus yang telah dibangkitkan, di sepanjang jalan kehidupan, kita juga, harus berlari untuk memberitahukan cerita itu, kerana berita gembira adalah untuk dikongsikan.

Sungguh mengherankan, walaupun berkali-kali Yesus telah memberitahukan mereka apa yang akan berlaku, bahawa Dia akan dibunuh dan kemudian dibangkitkan, murid-murid itu—mereka yang dipilih khusus oleh Yesus—menolak untuk mempercayai kesaksian Maria. “Tetapi ketika mereka mendengar, bahawa Yesus hidup dan telah dilihat olehnya, mereka tidak percaya” (Mrk. 16:11). Oleh itu, jika murid-murid Yesus sendiri tidak percaya dengan serta-merta, kita seharusnya tidak heran jika orang lain juga tidak menerima perkabaran kita dengan serta-merta.

`Bilakah kali terakhir anda ditolak ketika memberi kesaksian? Bagaimanakah anda memberikan respon, dan apa yang anda pelajari dari pengalaman itu?`