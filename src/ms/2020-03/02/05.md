---
title:  Mengongsikan Pengalaman Kita
date:  08/07/2020
---

Dalam Kisah Para Rasul 26, kita mendapati Paulus sedang berdiri sebagai seorang banduan di hadapan Raja Agripa. Di sini, berbicara langsung kepada raja, Paulus memberikan kesaksian peribadinya, bercakap tentang kehidupannya bukan sahaja sebagai penganiaya pengikut-pengikut Yesus; tetapi kehidupannya di kemudian hari, selepas pertobatannya, iaitu kehidupannya sebagai saksi Yesus dan janji kebangkitan bagi orang yang mati (Kis. 26:8).

Ketika Paulus ditobatkan di jalan menuju Damsyik, Tuhan berbicara kepadanya dan berkata, “ ‘Aku menampakkan diri kepadamu untuk menetapkan engkau menjadi pelayan dan saksi tentang segala sesuatu yang telah kau lihat daripadaKu dan tentang apa yang akan Kuperlihatkan kepadamu  nanti’ ” (Kis. 26:16). Mengongsikan iman kita selalu merupakan suatu pengalaman yang dinamik. Ia memberitahukan cerita tentang apa yang Kristus telah lakukan untuk kita di masa lalu, apa yang Dia sedang lakukan dalam kehidupan kita pada hari ini, dan apa yang Dia akan laksanakan untuk kita di masa hadapan.

Bersaksi tidak pernah tentang kita. Ia adalah sentiasa tentang Dia. Dia adalah Tuhan yang mengampunkan pelanggaran kita, menyembuhkan penyakit kita, memahkotai kita dengan kasih setia, dan memuaskan kita dengan kebaikan (Mzm. 103:3-5). Bersaksi secara ringkasnya mengongsikan cerita tentang kasih karuniaNya yang ajaib. Ia merupakan kesaksian tentang pertemuan secara peribadi kita dengan Tuhan yang penuh kasih karunia yang luar biasa.

`Baca 1 Yohanes 1:1-3 dan bandingkannya dengan Galatia 2:20. Apakah persamaan-persamaan yang anda lihat? Bagaimanakah pengalaman Yohanes serupa dengan pengalaman Paulus?`

Walau pun Yohanes dan Paulus mempunyai pengalaman hidup yang berbeza, kedua-dua mereka mempunyai pertemuan secara peribadi dengan Yesus. Pengalaman-pengalaman mereka dengan Yesus bukan setakat pengalaman yang berlaku pada satu waktu tertentu di masa lalu dan kemudiannya berakhir. Ia sesuatu yang berterusan, iaitu pengalaman  bersukacita dalam kasihNya dan berjalan dalam cahaya kebenaranNya setiap hari.

Adakah pertobatan itu berlaku hanya pada masa lalu sahaja? Lihat pernyataan Ellen G. White tentang mereka yang berfikiran bahawa pertobatan di masa lalu mereka itulah yang paling penting: “Seolah-olah, jika mereka mengetahui sesuatu tentang agama sekali sahaja, mereka tidak perlu ditaubatkan setiap hari; tetapi kita seharusnya pada setiap hari, setiap kita, perlu ditaubatkan.”—Manuscript Releases, jilid 4, ms. 46.

`Tidak kira apa pun pengalaman anda di masa lalu, bahkan pengalaman yang mantap dan dramatik, mengapakah penting untuk mempunyai hubungan dengan Tuhan dari hari ke hari, untuk merasakan realitiNya dan kebaikan dan kuasaNya dari hari ke hari? Bawakan jawapan anda kepada kelas pada hari Sabat nanti.`