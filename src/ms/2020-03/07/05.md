---
title:  Mengaplikasikan Firman Tuhan
date:  12/08/2020
---

Seseorang telah mengira lebih dari tiga ribu janji-janji yang terdapat di dalam Firman Tuhan. Setiap janji ini datang dari hati Tuhan penyayang yang “dapat melakukan jauh lebih banyak daripada yang kita doakan atau fikirkan, seperti yang ternyata dari kuasa yang bekerja di dalam kita” (Ef. 3:20). Janji-janji Tuhan merupakan komitmen yang Dia buat bagi setiap kita. Sementara kita menuntut janji-janji ini dengan iman, dan mengajar orang lain untuk menuntut janji-janji tersebut, berkat-berkat dari syurga mengalir ke dalam kehidupan kita. Rasul Paulus menekankan realiti Ilahi ini dalam Roma 8: “Dia, yang tidak menyayangkan AnakNya sendiri, tetapi yang menyerahkanNya bagi kita semua, bagaimanakah mungkin Dia tidak mengaruniakan segala sesuatu kepada kita bersama-sama dengan Dia?” (Rm. 8:32). Rasul Petrus menjelaskan janji-janji ini, memberitahukan bahawa “Kerana kuasa ilahiNya telah menganugerahkan kepada kita segala sesuatu yang berguna untuk hidup yang saleh” (2 Ptr. 1:3). Melalui kematian Kristus di kayu salib, dan kemenanganNya ke atas Syaitan, dan wilayah dan kekuasaan neraka, Dia telah menyediakan segala-gala yang perlu supaya kita hidup dalam kesalehan, kehidupan yang rohaniah. Dia juga telah berjanji untuk menyediakan keperluan asas, keperluan fizikal kita.

`Bandingkan 1 Yoh. 1:7-9 dan Filipi 4:13, 10. Walaupun janji-janji ini agak berbeza, apa yang janji-janji ini tunjukkan tentang sifat Tuhan? Bagaimanakah janji-janji ini memberi kesan kepada hidup anda?`

Janji-janji yang kita telah baca dalam ayat-ayat ini membicarakan hal yang berlainan, namun gambaran Tuhan yang diberikan kepada kita adalah sama. Mereka menggambarkan Tuhan yang mengampuni dengan penuh kasih, kuasa tidak terbatas, dan peduli akan keperluan-keperluan asas kita. Setiap janji ini memberikan kita keyakinan bahawa Tuhan sangat memperdulikan kita.

`Baca Ibrani 3:19; 4:1-3; dan Matius 13:58. Apa yang diberitahukan oleh ayat-ayat ini tentang keperluan untuk iman?`

Terdapat begitu banyak janji-janji indah Tuhan di dalam Alkitab, dan apabila dengan iman kita menuntut janji-janji Firman Tuhan dan mempercayainya kerana Kristus telah berjanji, berkat-berkat oleh janji-janji itu menjadi milik kita. Kurang iman dalam keupayaan Tuhan untuk melaksanakan apa yang telah dijanjikanNya seperti dalam FirmanNya membatasi penggenapan janji-janji Tuhan dalam kehidupan kita. Berdoalah agar Tuhan akan memimpin anda pada minggu ini kepada seseorang yang memerlukan janji-janji pengharapan yang terdapat dalam Firman Tuhan.