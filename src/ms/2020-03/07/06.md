---
title:  Mengongsikan Firman itu
date:  13/08/2020
---

Berita gembira adalah untuk dikongsikan. Fikirkan waktu-waktu di dalam kehidupan anda di mana anda dibahagiakan oleh berita yang menggembirakan. Mungkin hari itu adalah hari pertunangan anda dan hanya menunggu hari untuk berkahwin, kelahiran seorang anak, pekerjaan yang baru, atau anda membeli sebuah kereta atau rumah yang baru. Anda begitu teruja sehingga anda tidak dapat menunggu untuk mengongsikannya.

Adalah sesuatu yang menakjubkan untuk mengongsikan kegembiraan anda dengan orang lain, namun berita yang terbaik di seluruh dunia sejagat adalah cerita Yesus. Apabila kita mendapat pengertian-pengertian yang baru dalam FirmanNya tentang keselamatan di dalam Kristus, jiwa kita dipenuhi dengan kegirangan, dan kita rindu sekali untuk memberitahukannya kepada orang lain. Apabila penguasa-penguasa agama cuba untuk menghentikan perkhabaran-perkhabaran oleh para rasul, Petrus menyatakan, “ ‘Sebab tidak mungkin bagi kami untuk tidak berkata-kata tentang apa yang telah kami lihat dan yang telah kami dengar’ ” (Kis. 4:20).

“Begitu seseorang datang kepada Kristus maka begitu cepat pulalah lahir di dalam hatinya satu kerinduan untuk memberitahukan kepada orang lain betapa indah berkat persahabatan yang diperolehnya di dalam Yesus; kebenaran yang menyelamatkan dan menyucikan tidak dapat dipendam di dalam hatinya. Jika kita sudah mengenakan pakaian kebenaran Kristus dan diisi kegembiraan dengan RohNya yang tinggal di dalam kita, maka kita tidak dapat hanya tinggal diam-diam saja.”—Ellen G. White, Steps to Christ, ms. 78.

Dalam Roma 1:14-16, Paulus menulis: “Aku berhutang baik kepada orang Yunani, maupun kepada orang bukan Yunani, baik kepada orang terpelajar, maupun kepada orang tidak terpelajar. Itulah sebabnya aku ingin untuk memberitahukan Injil kepada kamu juga yang diam di Roma. Sebab aku mempunyai keyakinan yang kukuh dalam Injil, kerana Injil adalah kekuatan Tuhan yang menyelamatkan setiap orang yang percaya, pertama-tama orang Yahudi, tetapi juga orang Yunani.”

Rasul Paulus tidak pernah lelah menceritakan kisah pertaubatannya. Jiwanya dibanjiri dengan kegirangan dalam Yesus. Bagi Rasul Paulus, berita baik adalah untuk dikongsikan, dan dia tidak dapat berdiam diri.

`Apakah prinsip-prinsip penting tentang mengongsikan Firman Tuhan yang diberikan dalam Yesaya 50:4, Pengkhotbah 3:1, dan 2 Timotius 4:2?`

Pada ketika kita menyerahkan kehidupan kita kepada Kristus dan pelayananNya, Dia akan membukan kesempatan kepada kita untuk “memberitakan pada waktunya” atau pada waktu yang tepat kepada orang-orang yang hatinya telah Dia bukakan. Dalam semua kesaksian kita, kita harus ingat tiga prinsip alkitabiah dalam fikiran kita: apa yang kita katakan, bagaimana kita mengatakannya, dan bila kita mengatakannya.

`Siapa orang-orang yang sentiasa berhubungan dengan anda, dan bagaimanakah anda boleh menjadi saksi yang lebih baik kepada mereka?`