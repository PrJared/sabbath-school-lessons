---
title:  Komen Guru
date:  14/08/2020
---

**Ayat-ayat Utama**: 2 Timotius 3:14-17

Fokus Pembelajaran: Mazmur 119:105, Lukas 8:11, Markus 4:26-29, Ibrani 4:12, Ibrani 3:19, Ibrani 4:1, Yesaya 50:4.

#### Bahagian 1: Ringkasan

Firman Tuhan yang diilhamkan mengandungi prinsip-prinsip yang memberi hidup. Apabila ajaran-ajaran Kitab Suci yang berpusatkan kepada Kristus diterima oleh iman, kehidupan kita diubah. Kuasa kreatif Firman Tuhan menyinari kegelapan kita. Ia mengubah kita. Yesus adalah pelaksana mukjizat yang berkuasa. Dia adalah pengubah hidup. Oleh kerana dia berada pada pusat segala ajaran Kitab Suci, seperti yang dinyatakan oleh Rasul Paulus dengan jelas, “Jadi siapa yang ada di dalam Kristus, dia adalah ciptaan baru: yang lama sudah berlalu, sesungguhnya yang baru sudah datang” (2 Korintus 5:17). Yesus menambah, “Perkataan-perkataan yang Kukatakan kepadamu adalah roh dan hidup” (Yoh. 6:63).

Alkitab bukan sekadar sebuah buku panduan yang menunjukkan apa yang perlu dilakukan untuk membangun kehidupan Kristian. Ia adalah Firman Tuhan yang Hidup, yang mengubah kehidupan kita. Dalam pelajaran minggu ini, kita akan menyelidiki tentang kuasa yang mengubah oleh Firman Tuhan. Kita akan mempelajari simbol-simbol Firman itu, seperti cahaya, api, palu, biji benih, dan roti. Gambaran yang berbeza-beza ini mempunyai satu persamaan. Mereka mengungkapkan kuasa Firman Tuhan yang mengubah kehidupan kita. Apabila anda mengongsikan Firman Tuhan dengan orang-orang di lingkungan pengaruh anda, ia seperti cahaya yang menuntun mereka berjalan melalui lembah-lembah yang kelam dalam kehidupan mereka. Ia seperti palu yang memecahkan hati mereka yang keras. Ia seperti biji benih yang tumbuh diam-diam dan menghasilkan buah-buah Roh dalam kehidupan mereka. Ia seperti roti yang memberi khasiat kepada kerohanian mereka yang lapar. Dalam pelajaran minggu ini, kita akan menemui kuasa Firman Tuhan yang mengubah.

#### Bahagian II: Ulasan

Pemazmur, Daud, mengatakan, “FirmanMu itu pelita bagi kakiku dan terang bagi jalanku” (Mzm. 119:105). Dia menambah lagi, “Bila tersingkap, firman-firmanMu memberi terang; memberi pengertian kepada orang-orang bodoh” (Mzm. 119:130). Cahaya selalu melibatkan penolakan kegelapan. Sekiranya anda berada pada sebuah jalan pada waktu malam tanpa cahaya, anda dengan mudah tersimpang dari jalan itu. Bukan sesuatu yang mengherankan untuk tersungkur dan jatuh ke jurang sungai yang dalam jika tanpa cahaya. Sebuah pelita yang terang akan mengubah semuanya. Firman Tuhan menerangi jalan bagi pengikut-pengikut Kristus. Ia menuntun kita pulang. Yesus adalah “terang dunia” (Yoh. 8:12), yang menerangi kegelapan kita melalui FirmanNya. Apabila kita mengongsikan Firman Tuhan kepada orang lain, ia menghapuskan kegelapan yang Syaitan tebarkan pada kehidupan mereka dan menerangi jalan mereka menuju kepada kerajaan Tuhan.

Dalam Yeremia 23:29, Firman Tuhan dibandingkan kepada api dan palu. Ia dibandingkan kepada api kerana ia memusnahkan. Apabila kita memberitakan Firman Tuhan kepada orang lain, api Firman Tuhan bersemarak di dalam jiwa mereka, dan membakar segala dosa. Firman Tuhan juga seperti sebuah palu. Istilah “palu” mungkin kedengaran seperti perkataan yang biasa-biasa sahaja untuk digunakan bagi menerangkan Alkitab. Palu memaku benda-benda bersama. Ia juga boleh menghancurkan benda-benda. Palu Firman Tuhan menghancurkan hati-hati yang keras menjadi serpihan-serpihan kecil. Bayangkan perubahan dramatik yang berlaku dalam kehidupan lelaki-lelaki yang kerasukan, prajurit Rom, pencuri di kayu salib, dan beberapa yang lain dalam Perjanjian Baru. Firman Tuhan menembusi hati-hati mereka yang keras sehinggalah mereka dipecahkan oleh palu kasih.

Dalam satu perbandingan yang lebih kerap digunakan dalam Kitab Suci, Alkitab dibandingkan kepada “benih.” Dalam Lukas 8:11, Yesus menyatakan, “ ‘Benih itu ialah firman Tuhan.’ ” Terdapat kehidupan di dalam sebiji benih yang kecil. Apabila benih Firman Tuhan ditanam di dalam tanah fikiran, ia menghasilkan tuaian yang berlimpah dalam kehidupan. Yesus sering menggunakan simbol benih untuk menjelaskan tentang pertumbuhan kerajaanNya. Firman Tuhan yang disebarkan seperti benih ke seluruh dunia akan menghasilkan tuaian yang banyak. “Lalu kata Yesus, ‘Beginilah hal Kerajaan Tuhan itu: seumpama orang yang menaburkan benih di tanah, lalu pada malam hari ia tidur dan pada siang hari ia bangun, dan benih itu mengeluarkan tunas dan tunas itu makin tinggi, bagaimana terjadinya tidak diketahui orang itu’ ” (Mrk. 4:26, 27). Seorang pengulas Alkitab, Matthew Henry, ketika mengulas petikan Alkitab ini memberikan buah fikiran yang penting, “Ia [benih] akan keluar walaupun ia kelihatannya hilang dan tertiimbus di bawah gumpalan-gumpalan, ia akan mencari atau membuat jalan menembusinya. Benih yang ditabur di atas tanah akan tumbuh. Biarkan Firman Tuhan mengambil tempat di mana ia seharusnya, dalam satu jiwa, dan ia akan memperlihatkan dirinya, seperti pengetahuan yang datang dari perbualan yang baik.”—Matthew Henry’s Commentary on the Whole Bible, jilid 5, ms. 383. Poin Matthew Henry jelas. Firman Tuhan mungkin tertanam di suatu tempat di dalam fikiran. Ia mungkin tersembunyi di bawah gumpalan-gumpalan dosa, namun jika ia dihargai, ia akan tumbuh tinggi menjadi satu hidup yang baru. Ia akan mengubah sikap kita, percakapan kita, tabiat-tabiat kita, dan gaya hidup kita secara radikal. Benih adalah pemberi kehidupan.

Alkitab juga menggunakan istilah roti untuk menerangkan Firman Tuhan. Yesus bersabda, “ ‘Akulah roti hidup’ ” (Yoh. 6:35). Dia menambah, “ ‘Manusia hidup bukan dari roti saja, tetapi dari setiap firman yang keluar dari mulut Tuhan’ ” (Mat. 4:4).

Roti adalah tenaga kehidupan seluruh dunia kuno dan satu daripada makanan asas planet kita. Ia adalah bahan makanan yang penting. Seseorang individu dapat bertahan lama hanya dengan roti dan air. Melalui penggunaan ilustrasi roti, Yesus menyatakan bahawa Dia penting bagi kehidupan.

Berikutan dengan mukjizat memberikan makan kepada lima ribu orang, di dalam khotbah hal roti kehidupanNya yang terkenal, Yesus menyatakan, “Barangsiapa makan dagingKu dan minum darahKu, dia mempunyai hidup yang kekal” (Yoh. 6:54). Pernyataan ini kedengaran pelik. Apa yang mungkin Yesus sedang bicarakan? Jelas sekali, Dia tidak bercakap tentang memakan dagingNya dan meminum darahNya secara literal. Apabila kita menikmati FirmanNya, ajaran-ajaranNya menjadi sebahagian dari kehidupan kita. Inilah maksud Yeremia ketika dia mengatakan dengan sukacita, “Apabila aku bertemu dengan perkataan-perkataanMu, maka aku menikmatinya; firmanMu itu menjadi kegirangan bagiku, dan menjadi kesukaan hatiku, sebab namaMu telah diserukan ke atasku” (Yer. 15:16).

Tidak ada yang memuaskan seperti penemuan kebenaran tentang Yesus dalam setiap ajaran Kitab Suci. Dorong kelas anda untuk mengongsikan kebenaran Yesus yang indah dan janji-janji FirmanNya yang memberi semangat  kepada orang-orang di sekeliling mereka.

**Ilustrasi**

Ketika orang-orang mengalami peralihan dalam hidup mereka, mereka lebih cenderung terbuka kepada Injil. Mereka mungkin sedang menghadapi cabaran kesihatan, krisis pekerjaan, masalah perhubungan, atau kesulitan lain dalam hidup mereka. Mintalah Tuhan untuk menolong anda agar peka terhadap orang-orang di sekeliling anda dan memberikan anda kebijaksanaan untuk melihat keterbukaan mereka terhadap Firman Tuhan.

Jan baru sahaja berpindah ke sebuah bandar baru. Suaminya meninggal dunia, dan dia merasa kecewa dengan kepercayaannya. Sekeping kad untuk orang yang berminat untuk mempelajari Alkitab tiba di depan pintu rumahnya. Walaupun dia mungkin tidak tertarik untuk mempelajari Firman Tuhan selama atau lebih dari setahun sebelum kad itu tiba, dia sedang mengalami peralihan hidup pada masa itu dan sedang mencari sesuatu yang lebih baik. Dia mempunyai rasa lapar tersembunyi yang tidak dapat dipuaskan dengan satu kepercayaan yang cetek. Dia memberi respon kepada kiriman itu, menghantar kad untuk belajar Alkitab, mempelajari pelajaran-pelajaran Alkitab, dan hari ini, dia bersukacita dalam kebenaran Firman Tuhan.

**Ulasan Tambahan**

Satu hal yang menakjubkan tentang Firman Tuhan adalah bahawa ia membawa bersamanya kuasa untuk mencapai apa yang telah dinyatakannya. Firman Tuhan adalah Firman yang hidup. Buku-buku lain mungkin memberikan inspirasi, tetapi Alkitab diilhamkan dan mengandungi kuasa Pemberi Kehidupan. Ia bukan hanya mengandungi kebenaran; pada hakikatnya, ia merupakan kebenaran. Kebenaran-kebenaran Alkitab yang hidup bukan hanya menyatakan apa yang berlaku, mereka juga melaksanakan apa yang mereka telah nyatakan dalam kehidupan orang-orang yang percaya. (lihat Ibr 3:19, Ibr. 4:12).

Dalam keseluruhan Alkitab, petikan ayat seperti 2 Petrus 1:4, Yakobus 1:21, dan Kisah Para Rasul 20:32 memberikan kita keyakinan bahawa melalui Firman Tuhan, kita boleh “mengambil bahagian dalm kudrat Ilahi,” yang menyelamatkan jiwa kita melalui “firman yang tertanam di dalam hati” dan akan menerima “bahagian yang ditentukan bagi semua orang yang telah dikuduskanNya.” Apabila dengan iman kita menerima Firman Tuhan sebagai Firman Kristus yang hidup, segala yang Yesus telah janjikan akan menjadi milik kita. FirmanNya “bermanfaat untuk mengajar, untuk menyatakan kesalahan, untuk memperbaiki kelakuan dan untuk mendidik orang dalam kebenaran” (2 Tim. 3:16).

Matlamat utama anda sebagai guru di kelas ini adalah untuk berkongsi dengan ahli kelas pandangan yang tinggi tentang Firman Tuhan yang telah diilhamkan dan mendorong mereka untuk mengongsikan janji-janji dan ajaran-ajaran Firman itu kepada orang lain. Peranan kita bukan untuk menaubatkan orang-orang. Itu merupakan peranan Roh Kudus. Peranan kita adalah untuk berkongsi ajaran-ajaran Firman Tuhan yang boleh mengubah hidup dan membiarkan Roh Kudus menanamkan ajaran-ajaran ini dalam kehidupan orang lain.

#### Bahagian III: Penerapan Firman

Janji-janji Firman Tuhan adalah seperti cek pelancong. Kadang kala orang pergi bercuti ke negara asing dan tidak mahu mengambil risiko membawa wang tunai bersama, lalu mereka membeli cek pelancong dari bank. Cek pelancong ini tidak berisiko. Sekiranya anda kehilangan sekeping cek atau dicuri, mereka akan disokong oleh bank. Apabila anda membeli cek, anda menurunkan tandatangan dan kemudian apabila anda menukarnya dengan wang kembali, anda menurunkan tandatangan sekali lagi. Janji-janji Tuhan disokong oleh semua kekayaanNya dalam kemuliaan. Kekayaan yang berlimpah di Syurga tidak akan habis. Berita paling baik adalah, faedah-faedahnya sudah dibeli untuk kita di kayu salib. Apa yang perlu kita lakukan hanyalah menerima janji-janjiNya yang telah diperuntukkan itu dengan iman, bahkan iman itu sendiri merupakan pemberian yang Dia anugerahkan kepada kita. Pada minggu ini, bawalah kelas anda untuk:

1.	Menghafal lima janji Firman Tuhan yang berikut: 1 Yohanes 1:9, 1 Korintus 10:31, Filipi 4:13, Filipi 4:19, 1 Yohanes 5:17, 18.
2.	Tulis setiap janji dalam sekeping kad dan baca setiap hari.
3.	Mintalah Tuhan untuk membawa seseorang ke dalam kehidupan anda agar anda dapat berkongsi dengannya satu daripada janji-janji itu. Berdoalah untuk pengertian rohani agar dapat mengenal hati seseorang di mana Tuhan sudah pun mula bekerja.
4.	Bersedia untuk berkongsi di dalam kelas minggu seterusnya tentang bagaimana Tuhan telah menggunakan anda pada minggu ini.