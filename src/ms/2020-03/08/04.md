---
title:  'Pelayanan Penyembuhan Yesus: Bahagian 1'
date:  18/08/2020
---

Kaedah penginjilan Tuhan kita lebih dari sekadar ucapan-ucapan yang dihafal atau penyampaian-penyampaian yang telah dirancang terlebih dahulu; ia sama nilai dan sama dinamik seperti hidup itu sendiri. Setiap hari kita bergaul dengan orang-orang yang mempunyai pelbagai jenis keperluan: fizikal, mental, emosi, dan kerohanian. Kristus ingin sekali memenuhi keperluan-keperluan ini melalui kita iaitu pada waktu kita menunjukkan kepedulian terhadap kesepian, kedukaan, dan kesakitan orang-orang ini, dan juga ketika kita menunjukkan minat terhadap kegembiraan, harapan dan impian mereka.

Yesus melayani keperluan-keperluan yang dirasakan oleh orang-orang agar Dia dapat memenuhi secara mutlak keperluan-keperluan terdalam mereka. Keperluan yang dijangkakan adalah satu area kehidupan di mana orang-orang merasakan bahawa mereka tidak dapat mengatasi sesuatu isu itu dengan sendiri. Mungkin ia adalah keperluan untuk berhenti dari tabiat merokok, mengurangkan berat badan, pengambilan diet yang lebih sihat, atau mengurangkan stres. Mungkin ianya juga keperluan untuk makanan, tempat tinggal, atau rawatan perubatan. Kemungkinan juga ianya keperluan kaunseling untuk perkahwinan atau rumahtangga.

Keperluan mutlak, bagaimanapun, adalah apa yang paling diperlukan oleh manusiaâ€”keperluan hubungan peribadi dengan Tuhan dan kesedaran bahawa hidup mereka mempunyai maksud yang abadi. Perdamaian dengan Tuhan dalam dunia yang telah rosak ini adalah keperluan terbesar kita.

`Baca cerita tentang seorang penderita sakit lumpuh dalam Matius 9:1-7 dan wanita yang mempunyai isu darah dalam Markus 5:25-34. Apakah petunjuk-petunjuk yang terdapat di dalam kedua-dua cerita ini yang Yesus telah kaitkan dengan penyembuhan fizikal dan pemenuhan keperluan mutlak untuk berdamai dengan Tuhan?`

Pelayanan penyembuhan Yesus melibatkan lebih dari sekadar penyembuhan fizikal dan emosi. Yesus merindukan agar manusia mengalami kesempurnaan yang telah dimusnahkan oleh dosa yang menghancurkan. Bagi Tuhan, kesembuhan fizikal tanpa penyembuhan rohani adalah tidak sempurna. Jika kasih Tuhan mendorong kita untuk merindukan supaya fizikal dan emosi seseorang individu itu baik-baik saja, ia juga akan mendorong kita untuk lebih menginginkan kesejahteraan kerohanian orang itu agar dia boleh menjalani kehidupan yang sebaikya di sini dan sepanjang kekekalan. Lagi pun, setiap orang yang Yesus sembuhkan akhirnya akan menemui ajalnya. Oleh itu, keperluan mereka yang sebenar, lebih dari semuanya, adalah kerohanian, bukankah demikian?

`Apakah inisiatif-inisiatif yang boleh dilakukan oleh gereja di dalam komuniti untuk memenuhi keperluan-keperluan masyarakat dan menunjukkan bahawa kita benar-benar peduli terhadap mereka? Fikirkan tentang orang-orang di dalam komuniti anda. Apa yang dilakukan oleh gereja anda untuk mengubah kehidupan orang-orang ini?`