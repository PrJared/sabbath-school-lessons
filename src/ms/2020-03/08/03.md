---
title:  Layanan Yesus Terhadap Orang
date:  17/08/2020
---

Matlamat Yesus adalah menemukan yang terbaik di dalam diri orang-orang. Bahkan walau dalam keadaan yang mencabar, Dia tetap memberikan respon dengan penuh kasih karunia. Injil Lukas mencatatkan bahawa orang ramai “heran akan kata-kata indah yang diucapkanNya” (Luk. 4:22), dan Injil Yohanes pula menambah bahawa “kasih karunia dan kebenaran datang oleh Yesus Kristus” (Yoh. 1:17). Pendekatannya kepada orang-orang sungguh memikat. Kata-kataNya yang indah menyentuh hati mereka.

`Baca Matius 8:5-10 dan Markus 12:34. Apakah kata-kata penuh pengharapan yang diucapkan Yesus kepada dua orang yang tidak dijangkakan –seorang perwira Roma dan seorang ahli Taurat Yahudi?`

Pernyataan Yesus kepada seorang perwira Roma itu amat memeranjatkan. Bayangkan bagaimana perasaan pegawai tentera ini ketika Yesus mendakwa bahawa Dia belum pernah menemukan tahap iman sedemikian rupa walaupun di Israel. Bayangkan juga apa yang difikirkan oleh ahli Taurat itu apabila Yesus berkata, “Engkau tidak jauh dari Kerajaan Tuhan.” Yesus mempunyai kemampuan untuk menghasilkan yang terbaik dalam diri orang-orang. Terdapat tindakan yang melebihi dari sekadar pujian yang boleh membukakan hati-hati kepada Injil. Carilah kebaikan pada diri orang-orang di sekitar anda dan beritahu mereka bahawa anda menghargai mereka.

`Bandingkan Yesaya 42:3; Kolose 4:5, 6; dan Efesus 4:15. Apakah prinsip-prinsip penting yang ayat-ayat ini ajarkan kepada kita tentang mengongsikan iman kita dengan orang lain dan tentang perhubungan kita dengan mereka?`

Apabila perkataaan kita adalah kata-kata yang memberi dorongan dan dipenuhi dengan belas kasihan, perkataan itu mempunyai pengaruh yang positif kepada kehidupan orang lain. Kata-kata nubuat Yesaya menyatakan bahawa Yesus tidak akan melakukan hal seperti ini, “Buluh yang patah terkulai tidak akan diputuskannya” atau “sumbu yang pudar nyalanya tidak akan dipadamkannya.” Dalam erti kata lain, Yesus itu penuh dengan belas kasihan sehinggakan Dia amat berhati-hati agar tidak melukai orang-orang yang masih baru dalam iman ataupun memadamkan sumbu iman yang  hampir padam di dalam hati mereka.

`Mengapakah bagaimana kita mengatakan sesuatu itu sama penting, malah lebih penting daripada, apa yang kita katakan? Bagaimanakah reaksi anda terhadap pernyataan ini: “Kebenaran adalah kebenaran, dan orang-orang harus mempercayainya atau membiarkannya”? Apakah kesilapan pernyataan yang benar ini?`