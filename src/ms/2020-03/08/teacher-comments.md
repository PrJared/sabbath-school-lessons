---
title:  Komen Guru
date:  21/08/2020
---

**Ayat-ayat Utama**: Matius 9:26

**Fokus Pembelajaran**: Matius 5:13, 14; Filipi 2:15; Markus 12:34; Lukas 15:2; Matius 9:23; Yesaya 42:3; Matius 9:35; Matius 25:31-46.

#### Bahagian I: Ringkasan

Kata-kata Yesus memberi impak kepada kehidupan yang disentuhNya kerana hidupnya yang tidak mementingkan diri selaras dengan FirmanNya. Ajaran-ajaranNya memberi impak kerana perbuatan-perbuatanNya yang penuh kasih merupakan hasil dari ajaran-ajaran-Nya. Sekiranya tindakan Kristus tidak selaras dengan kata-kataNya, pasti Dia memberi pengaruh yang sangat kecil terhadap orang-orang di sekitarNya. Ada pepatah lama yang mengatakan, “perbuatan berbicara lebih lantang daripada kata-kata.” Hal ini tentu benar dalam hal kesaksian Kristian kita.

Pelajaran minggu ini menekankan kepentingan pelayanan berkorban diri yang benar-benar berorientasikan untuk orang lain dan memberi kesan abadi dalam kehidupan mereka. Kita akan mempelajari kasih yang mengalir dari hati Yesus sebagai alat kesaksianNya yang paling berkesan.

Ribuan tahun yang lalu di alam angkasa yang luas, Lucifer memberontak melawan Tuhan. Dia mendakwa bahawa Tuhan itu tidak adil, tidak benar, dan tidak pengasih. Kehidupan Yesus memberi kesaksian akan kasih BapaNya yang sangat besar. Setiap kali seorang kerasukan roh jahat dibebaskan, ia mengungkapkan kasih Bapa. Setiap kali Yesus memberi makan orang-orang yang lapar, menghibur yang berduka, mengampuni yang bersalah, menguatkan yang lemah, memutuskan rantai dosa atau membangkitkan orang mati, Dia mengungkapkan kasih Bapa.

Pada minggu ini, kita akan meneroka bagaimana gereja kita dapat memperlihatkan teladan kasih Kristus dalam komuniti kita. Kita akan menyingkap prinsip-prinsip alkitabiah dalam kehidupan Kristus yang menyatakan apakah gereja itu sebenarnya. Gereja adalah tubuh Kristus, melayani dalam nama Yesus, menyatakan kasihNya, dan memenuhi keperluan di mana-mana.

#### Bahagian II: Ulasan

Kristus memanggil kita kepada penglibatan dengan dunia, bukan perpisahan  dari dunia. Kita tidak dipanggil untuk mengasingkan diri. Kita dipanggil untuk menerangi kegelapan dengan cahaya kasih Kristus. Cahaya mengatasi kegelapan. Kegelapan tidak mengatasi cahaya. Di mana ada cahaya, di situ tidak ada kegelapan. Rasul Paulus menyatakannya dengan indah sekali: “Dia juga yang membuat terangNya bercahaya di dalam hati kita, supaya kita beroleh terang dari pengetahuan tentang kemuliaan Tuhan yang nampak pada wajah Kristus” (2 Kor. 4:6).

Adakah anda memahami kepentingan ajaran Paulus? Cahaya kasih Tuhan menyinari menerusi kehidupan kita kepada mereka yang dalam kegelapan, sehingga kita dapat mengungkapkan kebenaran tentang Tuhan, pengetahuan tentang sifatNya yang pengasih, ke dunia yang dalam kegelapan.

Alkitab juga menggunakan ilustrasi garam untuk menggambarkan peranan saksi Kristian di dalam dunia kita. Garam tidak akan memberi sebarang rasa kepada makanan jika ia kekal di dalam botol garam. Hanya setelah garam dicampurkan dengan makanan dapat ia memberi rasa dan juga dapat mengawet makanan itu. Orang-orang Kristian yang tinggal bersama dalam perbatasan-perbatasan selesa gereja mereka dan tidak mempunyai banyak hubungan dengan dunia luar akan mempunyai sedikit peluang untuk memberikan impak bagi Kristus.

Gerakan monastik Abad Pertengahan menganggap dunia ini jahat. Sami-sami percaya bahawa jalan kepada kekudusan adalah meninggalkan perkara-perkara di dunia ini. Sebahagian daripada mereka berusaha dengan amat keras untuk mengelakkan hubungan dengan dunia.

**Ilustrasi: Simon Stylites**

Dalam usahanya untuk mencapai kesucian dan terpisah dari dunia, Simon Stylites tinggal di atas serangkaian tiang selama 37 tahun di sebuah kota kecil di luar Aleppo, Syria. Sebagai seorang rahib pertapa, dia menghabiskan hari-harinya dengan bertafakur, berdoa, dan merenungkan tentang hal-hal ilahi. Seringkali orang-orang berkumpul di sekitar tiang-tiang di mana dia berdiri. Mereka menatap “orang suci” ini dan kadang-kadang meminta nasihat. Kemasyurannya tersebar di kawasan berdekatan, dan ramai bhikkhu lain meniru gaya hidupnya. Satu prinsip asas pertapa adalah bahawa kesatuan batin dengan Tuhan dicapai melalui pemisahan dari dunia.

Kitab Suci sememangnya memanggil kita masing-masing untuk berdoa, merenungkan Firman Tuhan, dan memisahkan diri dari kejahatan. Tujuan menghabiskan waktu bersama Kristus di “gunung” adalah supaya kita dapat “bersaksi kepada orang ramai.” Para monastic (biarawan) sering kehilangan aspek penting dalam kepercayaan Kristian. Cahaya bersinar dalam kegelapan. Garam menyerap dan memberi perisa kepada makanan, dan orang Kristian adalah cahaya dunia dan garam bumi.

Doa syafaat Yesus yang menakjubkan dalam Yohanes 17 mengatakannya dengan cara ini: “ ‘Aku tidak meminta, supaya Engkau mengambil mereka dari dunia, tetapi supaya Engkau melindungi mereka daripada yang jahat’ ” (Yoh. 17:15).  Seseorang telah mengatakan bahawa orang Kristian itu seperti perahu di atas air. Tidak apa-apa walaupun perahu itu berada di air asalkan tidak ada air di dalam perahu itu. Orang-orang Kristian berada di dunia untuk mempengaruhinya bagi Kristus, namun apabila dunia berada di dalam Kristian, mengambil waktu, perhatian, dan tenaga mereka, tentu ada sesuatu yang salah.

Yesus terjun ke dunia yang penuh dosa dan yang memberontak ini untuk mengungkapkan kasih Tuhan dan menebus umat manusia. Dia memandang setiap orang melalui mata belas kasihan Ilahi. Kepada seorang pegawai tentera Rom, Dia berkata: “ ‘Sesungguhnya iman sebesar ini tidak pernah Aku jumpai pada seorang pun di antara orang Israel’ ” (Mat. 8:10). Sangat mengejutkan apabila Dia memberikan dorongan kepada seorang ahli taurat Yahudi dengan mengatakan, “ ‘Engkau tidak jauh dari Kerajaan Tuhan!’ ” (Mrk. 12:34). Ahli-ahli taurat menghabiskan kehidupan mereka menyelidiki Torah Yahudi. Walaupun para murid mungkin ingin berdebat dengan ahli taurat ini, Yesus mempercayai yang terbaik tentang dia. Yesus melihat setiap orang sebagai calon kerajaan Tuhan.

Menurut nubuatan Yeremia, Yesus apabila melihat buluh “tidak akan diputuskanNya” dan “sumbu yang pudar nyalanya tidak akan dipadamkannya.” Dalam erti kata lain, Yesus dengan penuh lemah-lembut akan menyembuhkan orang-orang yang terluka. Dia tidak mengutuk mereka. Cuba fikirkan kata-kata kecaman kasar yang mungkin Yesus boleh berikan kepada wanita yang ditangkap melakukan perzinahan atau wanita Samaria di tepi perigi. Cuba fikirkan teguran yang Dia mungkin boleh berikan kepada Simon Petrus setelah penyangkalannya atau kritikan keras yang Dia boleh katakan kepada pencuri di kayu salib. Namun Yesus tidak melakukan semua ini. Kata-katanya adalah kata-kata pengharapan. Kata-kataNya adalah kata-kata penuh rahmat, belas kasihan, dan pengampunan. Paulus memberikan nasihat ini kepada kita, “Hendaklah kata-katamu senantiasa penuh kasih, jangan hambar, sehingga kamu tahu, bagaimana kamu harus memberi jawab kepada setiap orang” (Kol. 4:6). Sama seperti yang dikatakan dengan jelas oleh Ellen G. White, “Hanyalah kasih yang dapat membangkitkan kasih itu.”—The Desire of Ages, ms. 22. Dia seterusnya menambah, “Kasih Kristus yang ajaib akan mencairkan dan menaklukkan hati, sedangkan hanya sekadar mengulangi ajaran tidak akan melaksanakan apa-apa.”—The Desire of Ages, ms. 826. Apabila kata-kata penuh kasih digabungkan dengan tindakan bijaksana yang memenuhi keperluan-keperluan praktikal manusia, hati yang tidak bertaubat akan diubah.

Kaedah penginjilan Yesus adalah mengenal keperluan dan memenuhi keperluan tersebut. Tiga kaedah pelayananNya yang mudah iaitu berkhotbah, mengajar dan menyembuhkan, telah mengubah kehidupan. Injil memperlihatkan Yesus memenuhi keperluan yang “dirasakan” orang sehingga Dia dapat menyentuh mereka pada saat keperluan rohani mereka sangat mendalam. Renungkan Injil Yohanes. Dalam Yohanes 2, dalam pesta perkahwinan Kana di Galilea, Yesus memenuhi keperluan sosial dengan menyelamatkan tuan rumah dari kejadian yang memalukan. Dalam Yohanes 3, Yesus memuaskan rasa lapar hati terdalam Nikodemus untuk mendapatkan keimanan yang sejati. Dalam Yohanes 4, Yesus memperlakukan wanita Samaria dengan penuh hormat, memenuhi keperluan emosi wanita itu untuk merasakan harga diri. Dalam Yohanes 5, Yesus memenuhi keperluan fizikal dengan menyembuhkan seorang lelaki yang sakit tenat, yang sudah 38 tahun lamanya terbaring di tepi sebuah kolam air yang dipercayai boleh menyembuhkan. Dalam Yohanes 6, ketika Yesus memecahkan roti dan memberi makan 5,000 orang yang kelaparan, orang ramai mahu menjadikan Dia raja (Yohanes 6:14, 15).

Apa yang membuat populariti Yesus begitu tinggi pada titik ini dalam pelayananNya? Dunia belum pernah melihat seseorang dengan cinta yang tidak mementingkan diri, yang dapat memenuhi keperluan fizikal, mental, emosi, dan rohani mereka. Di sinilah, dalam Yohanes 6, Yesus mengajarkan khotbah yang sangat berkuasa tentang roti kehidupan. Buat pertama kalinya, ramai pendengarNya memahami bahawa Dia meminta satu komitmen rohani yang mendalam - satu komitmen di mana kebanyakan mereka tidak rela untuk lakukan; jadi mereka pergi (Yohanes 6:66).

Yesus datang bukan hanya memenuhi “keperluan yang dirasakan” orang-orang untuk membina hubungan kemasyarakatan yang baik bagi gereja Kristian. Misinya lebih dari sekadar organisasi kemanusiaan. Tujuan hidup Yesus adalah “untuk mencari dan menyelamatkan yang hilang” (Luk. 19:10). Setelah menyembuhkan ramai orang pada malam Sabtu, Yesus bangun pagi berikutnya, mencari Bapa dalam doa. Walaupun terdapat lebih ramai orang sakit untuk disembuhkan, Yesus berkata, “ ‘Marilah kita pergi ke tempat lain, ke kota-kota yang berdekatan, supaya di sana juga Aku memberitakan Injil, Kerana untuk itu Aku telah datang’ ” (Mrk. 1:38). Tidak ada yang lebih penting bagi Yesus selain daripada menyelamatkan orang yang hilang. Yesus tidak menyembuhkan orang-orang supaya  mereka hanya boleh kembali kepada kehidupan dosa yang lebih sihat. Yesus tidak menghilangkan penyakit supaya individu itu akan mempunyai lebih banyak tenaga untuk menjalani kehidupan yang mementingkan diri sendiri. Dia melegakan penderitaan fizikal untuk mengungkapkan kasih Bapa dan memberikan bukti nyata tentang kemampuanNya untuk menyembuhkan hati. Semua mukjizat penyembuhan fizikal Yesus berfungsi untuk menggambarkan kekuatan IlahiNya untuk melepaskan diri dari belenggu dosa

#### Bahagian III: Penerapan Hidup

Luangkan beberapa minit untuk memikirkan seseorang dalam lingkungan pengaruh anda yang mempunyai keperluan rohani yang nyata. Mungkin ada ibu tunggal yang memerlukan rehat dari anak-anaknya. Apa yang boleh anda lakukan untuk memberinya “malam keluar khusus untuk ibu”? Bagaimana anda boleh bersahabat dengannya? Bolehkah anda mengajaknya ke rumah anda untuk makan? Bagaimana dengan menawarkan pertolongan untuk menukar minyak keretanya?

Mungkin ada seorang pesara yang tinggal di seberang jalan dan isterinya meninggal dunia baru-baru ini? Dia kesepian dan memerlukan persahabatan. Apakah perkara praktikal yang boleh anda lakukan untuknya? Bagaimana dengan pasangan muda yang baru saja berpindah ke pangsapuri di lorong yang sama dengan anda atau di rumah di seberang jalan? Bagaimana anda dapat menolong mereka berkenalan agar mereka dapat bergaul dengan lebih baik dalam komuniti? Mengetahui bahawa mereka masih baru di kawasan ini, apakah keperluan-keperluan mereka?

Fikirkan tentang orang-orang di dalam komuniti anda yang memerlukan dan menginginkan kesihatan yang lebih baik. Ia mungkin keinginan untuk berhenti merokok, mengamalkan diet yang lebih sihat, menurunkan berat badan, mengurangkan tekanan, bersenam lebih kerap, atau menjalani gaya hidup yang lebih baik. Bagaimana gereja kita dapat mengembangkan penjangkauan kesihatan yang berterusan dan menyeluruh di dalam komuniti kita?

Dan bagaimana jika komuniti yang berada di daerah yang kurang berkemampuan di mana orang perlu belajar membaca, mengembangkan kemahiran asas komputer, dan memerlukan bahan makanan atau beberapa keperluan hidup yang lain?

Sekiranya kita ingin berjalan mengikut jejak Yesus, mari kita fikirkan cara yang konkrit untuk memenuhi keperluan-keperluan masyarakat kita dalam nama Yesus yang pengasih.