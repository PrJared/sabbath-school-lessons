---
title:  Sikap Yesus Terhadap Orang
date:  16/08/2020
---

Yesus selalu mencari yang baik di dalam diri orang lain. Dia menunjukkan yang terbaik dalam diri mereka. Satu daripada kritikan para pemimpin agama terhadap Yesus pada zamanNya adalah bahawa Dia “ ‘menerima orang-orang berdosa dan makan bersama-sama dengan mereka’ ” (Luk. 15:2). Mereka begitu prihatin kerana Dia bersahabat dengan “orang berdosa.” Pada pandangan mereka, agama adalah satu pemisahan, bukannya pertemuan. Mereka termangu-mangu apabila Yesus menerangkan tentang DiriNya, “ ‘Yang Kukehendaki ialah belas kasihan dan bukan persembahan, kerana Aku datang bukan untuk memanggil orang benar, melainkan orang berdosa’ ” (Mat. 9:13).

Agama para ahli Taurat, Farisi dan Saduki adalah agama pengelakan. Mereka berfikir, “Anda harus lakukan apa sahaja yang boleh untuk mengelak dari dicemari oleh dosa.” Walaupun tidak dicemari oleh dosa, Yesus masuk ke dalam dunia yang penuh permusuhan ini demi untuk membebaskannya, bukan untuk mengelak darinya. Dia adalah “ ‘terang dunia’ ” (Yoh. 8:12).

`Baca Matius 5:13, 14. Apakah dua ilustrasi yang Yesus perjelaskan kepada pengikut-pengikutNya? Menurut anda, mengapakah Dia menggunakan ilustrasi khusus ini? Lihat juga Yoh. 1:9, Yoh. 12:46, Flp. 2:15.`

Garam merupakan satu daripada sumber-sumber terpenting dalam pada zaman dunia kuno. Garam amat bernilai, dan pada masa-masa tertentu, orang-orang Roma menggunakannya sebagai mata wang. Garam merupakan simbol kekayaan. Garam juga digunakan untuk mengawet dan memberi perisa kepada makanan. Apabila Yesus menggunakan ilustrasi garam untuk melambangkan pengikut-pengikutNya, apa yang sebenar ingin dikatakanNya adalah bahawa kekayaan sejati dunia ini bukanlah orang yang paling berkuasa mahupun yang paling kaya. Kekayaan sejati dunia adalah umat Kristian yang berkomitmen penuh, yang akan membuat perubahan untuk Kerajaan Tuhan. Pelayanan tidak mementingkan diri melalui perbuatan kasih mengekalkan kebaikan dunia dan memberi perisa kepada persekitarannya.

Ilustrasi kedua yang Yesus gunakan (dalam Matius 5:14) ialah “ ‘terang dunia.’ ” Cahaya tidak menghindari kegelapan. Ia bersinar dalam kegelapan. Ia tidak berpisah dari kegelapan. Ia menembusi kegelapan, dan kegelapan menjadi cahaya. Pengikut-pengikut Yesus harus menembusi kegelapan dunia kejiranan, kampung-kampung, kota-kota dan bandar-bandar untuk meneranginya dengan kemuliaan Tuhan.

`Setelah mendalami kata-kata Yesus dalam Yohanes 17:15-18, bagaimanakah pengertian kita terhadap idea pemisahan dan penghindaran dari dunia? Adakah ianya sama? Apakah yang dimaksudkan oleh Yesus apabila Dia berdoa supaya pengikut-pengikutNya akan berada di dalam dunia tetapi bukan dari dunia ini? Bagaimana kita boleh melakukan itu?`