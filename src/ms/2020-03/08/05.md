---
title:  'Pelayanan Penyembuhan Yesus: Bahagian 2'
date:  19/08/2020
---

`Baca Matius 4:23-25 dan Matius 9:35. Apakah tiga pendekatan yang membentuk dasar pelayanan Kristus? Bagaimanakah Dia memenuhkan keperluan orang-orang, dan apakah kesannya dalam kehidupan mereka?`

Yesus menggabungkan tiga pelayanan mengajar, berkhotbah dan menyembuhkan. Dia mengongsikan prinsip-prinsip keabadian agar semua kita boleh menjalani kehidupan yang penuh makna dan mempunyai tujuan. Dia berfirman, “ ‘Aku datang, supaya mereka mempunyai hidup, dan mempunyainya dalam segala kelimpahan’ ” (Yoh. 10:10). PelayananNya menunjukkan kasih karunia yang berlimpah-limpah. Yesus datang untuk memampukann kita menghidupi kehidupan yang penuh “kelimpahan” sekarang dan selama-lamanya.

`Baca Markus 1:32-39. Yesus menghabiskan sehari penuh untuk menyembuhkan yang sakit dan mengusir roh-roh jahat. Setelah meluangkan waktu untuk berdoa pada keesokan paginya, ketika orang ramai mengharapkan  lebih banyak kesembuhan, Dia meninggalkan tempat itu ke satu kota yang lain. Mengapakah Dia tidak menyembuhkan mereka? Pelajari alasanNya dalam Markus 1:38, 39.`

Cerita ini memberi pengertian mendalam. Setelah menyembuhkan orang ramai pada hari sebelumnya, pada hari berikutnya Yesus meninggalkan kumpulan orang ramai itu, yang sedang mencariNya dan masih memerlukan kesembuhan. Penjelasan yang diberiNya adalah bahawa tujuanNya untuk datang ke dunia adalah untuk memberitakan Injil. Yesus bukan sekadar pengerja luar biasa yang boleh melakukan mukjizat. Dia adalah Anak Tuhan Ilahi yang datang dengan satu misi penebusan. Dia tidak berpuas hati dengan sekadar menyembuhkan penyakit-penyakit fizikal. Dia menginginkan umat manusia menerima anugerah kehidupan kekal yang Dia berikan. Dia dengan jelas menyatakan tujuan kedatanganNya ke dunia melalui kata-kata ini: “ ‘Sebab Anak Manusia datang untuk mencari dan menyelamatkan yang hilang’ ” (Luk. 19:10). Setiap tindakan yang menyembuhkan merupakan suatu kesempatan untuk menunjukkan sifat Tuhan, memberi kelegaan dari penderitaan, dan menyediakan peluang untuk menerima kehidupan kekal.

`Apakah mungkin untuk menjalani kehidupan berlimpah yang Yesus berikan jika anda dilanda kemiskinan atau penyakit? Adakah Yesus menawarkan kepada orang-orang ini sesuatu yang lebih mendalam daripada kesembuhan fizikal? Dalam cara-cara praktikal bagaimanakah kita boleh membawa orang-orang kepada kebenaran rohani apabila kita melayani keperluan-keperluan fizikal dan emosi mereka?`