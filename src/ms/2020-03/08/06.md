---
title:  Apa yang Penting kepada Yesus
date:  20/08/2020
---

Pesanan Yesus kepada murid-murid-Nya dalam Matius 24 yang merupakan gabungan peristiwa-peristiwa mengenai kehancuran Yerusalem dan hari-hari sebelum kedatanganNya itu disusuli oleh tiga perumpamaan akhir zaman dalam Matius 25. Perumpamaan-perumpamaan ini menggariskan  kualiti-kualaiti sifat yang sangat penting kepada Yesus untuk orang-orang yang menunggu kedatanganNya yang kedua. Perumpamaan tentang sepuluh anak dara menekankan kepentingan kehidupan yang tulus, sahih dan dipenuhi Roh. Perumpamaan tentang sepuluh talenta pula menggariskan kepentingan untuk menggunakan dengan setia karunia-karunia yang Tuhan telah berikan kepada kita masing-masing. Perumpamaan tentang domba dan kambing pula mengungkapkan bahawa agama Kristian yang sejati akan benar-benar melayani keperluan-keperluan yang Tuhan bawa ke dalam kehidupan kita setiap hari.

`Baca Matius 25:31-46. Bagaimanakah Tuhan menjelaskan agama Kristian yang sejati? Senaraikan bidang-bidang pelayanan yang dibicarakan dalam petikan ayat-ayat ini.`

Walaupun perumpamaan ini berbicara tentang memenuhi keperluan-keperluan fizikal yang sebenar-benarnya—satu aspek cerita ini yang tidak patut kita abaikan—adakah mungkin terdapat sesuatu  lebih dari sekadar hal ini  dalam perumpamaan ini? Ada rasa lapar dan  haus akan Yesus yang tersembunyi di dalam jiwa-jiwa manusia yang ingin dipuaskan (Yoh. 6:35, Yoh. 4:13, 14). Kita semua adalah seperti orang asing yang merindukan rumahnya sampailah pada saat apabila kita menemui identiti kita yang sebenar di dalam Kristus (Ef. 2:12, 13, 19). Kita telanjang secara rohaniah sehinggalah kita dipakaikan dengan kebenaranNya (Why. 3:18; Why. 19:7, 8).

Para nabi Perjanjian Lama sering menerangkan keadaan manusia seperti orang sakit yang tidak boleh disembuhkan (Yes. 1:5, Yer. 30:12-15). Penyakit dosa membawa maut, tetapi nabi itu memberitahukan kepada kita penawarnya. “ ‘ “Sebab Aku akan mendatangkan kesembuhan bagimu, Aku akan mengubati luka-lukamu,” demikanlah firman Tuhan’ ” (Yer. 30:17). Yesus adalah  penawar kepada penyakit yang mematikan jiwa-jiwa kita.

Perumpamaan tentang domba dan kambing memberikan teguran kepada kita agar memenuhi keperluan-keperluan fizikal orang-orang di sekitar kita, namun ia lebih dari semua ini. Ia adalah kisah tentang seorang Kristus yang memenuhi keperluan-keperluan terdalam jiwa, dan  ia adalah satu jemputan untuk menjadi rakan sekerjaNya dalam pelayanan bagi orang-orang di sekeliling kita. Menjalani hidup yang mementingkan diri dan mengabaikan keperluan-keperluan fizikal, mental, emosi dan rohani orang lain adalah tindakan mengambil risiko untuk kehilangan keabadian. Dalam perumpamaan ini, mereka yang memberikan hidup mereka untuk sesuatu yang melebihi dari diri mereka sendiri diberi pujian oleh Tuhan mereka dan disambut ke dalam kekekalan, sementara mereka yang mendahulukan agenda mereka dan mengabaikan keperluan-keperluan orang lain dilaknati oleh Tuhan mereka.