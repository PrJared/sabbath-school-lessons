---
title:  Kebenaran disampaikan dengan Kasih
date:  27/08/2020
---

Yesus tidak mengabaikan untuk menyampaikan kebenaran “demi kasih,” kerana jika tidak demikian ia bukanlah kasih. Kasih selalu mengharapkan yang terbaik untuk orang lain. Tidak ada konflik di antara kasih dan kebenaran.  Kebenaran yang disampaikan secara lemah-lembut dan beserta kebaikan merupakan satu pernyataan kasih. Yesus berkata, “ ‘Akulah jalan dan kebenaran dan hidup’ ” (Yoh. 14:6). Yesus adalah satu-satunya jalan kepada keselamatan (Kis. 4:12). Kasih karuniaNya menyelamatkan kita agar kita boleh mengetahui kebenaranNya dan menghidupi kehidupanNya. Kebenaran tanpa kasih membawa kepada legalisma menyesakkan yang menekan kehidupan rohani. Apa yang disebut “kasih” tanpa kebenaran membawa kepada sentimentalisma bertolak-ansur yang tanpa makna, meninggalkan seseorang terapung-apung dalam lautan ketidakpastian. Kebenaran yang disampaikan dalam kasih akan membawa kepada pengalaman Kristian yang sejati, yang memberikan panduan, tujuan, dan kepastian yang jelas.

`Baca 1 Ptr. 3:15; 2 Tim. 4:2; and Titus 3:4, 5. Apa ungkapan-ungkapan dalam ayat-ayat ini yang menunjukkan keseimbangan antara penyampaian kebenaran Alkitab dan roh menerima yang rendah hati?`

Penulis-penulis Perjanjian Baru tidak pernah menitikberatkan kasih lebih daripada kebenaran. Mereka menggabungkan kasih dan kebenaran, karunia dan hukum, belas kasihan dan kejujuran. Petrus mengingatkan anggota-anggota percaya untuk “memberi pertanggungan jawab kepada tiap-tiap orang yang meminta pertanggungan jawab dari kamu tentang pengharapan yang ada padamu, tetapi haruslah dengan lemah-lembut dan hormat” (1 Ptr. 3:15). Dalam erti kata lain, anda harus tahu apa yang anda percayai, mengapa anda mempercayainya, dan berupaya untuk menerangkan apa yang anda percaya dan mengapa. Bagaimanapun, ini tidak bermakna anda harus mempunyai semua jawapan atau harus boleh menyakinkan orang lain tentang apa yang anda percayai. Maksudnya “lemah-lembut dan hormat”—adalah, dengan kerendahan hati dan kesedaran terhadap isu besar yang dihadapi—anda boleh menjelaskan dan mempertahankan iman anda.

Paulus menasihati pelatih muda, Timotius, untuk “Beritakanlah firman, siap sedialah baik atau tidak baik waktunya, nyatakanlah apa yang salah, tegurlah dan nasihatilah dengan segala kesabaran dan pengajaran” (2 Tim. 4:2). Dia mengingatkan Titus bahawa kebaikan dan kasih Tuhanlah yang menyelamatkan mereka yang telah dilahirkan semula di dalam Dia (Titus 3:5).

Kita, juga, dipanggil untuk menyampaikan kebenaran dalam kasih dengan kelemah-lembutan dan kerendahan hati. Tuhan menjemput kita untuk beserta denganNya dalam mengongsikan mesej akhir zaman dengan sikap yang menerima kepada dunia yang sedang mati tanpa Kristus.

`Jika seseorang bertanya “Mengapakah anda seorang Kristian”, bagaimanakah respon anda, dan mengapa?`