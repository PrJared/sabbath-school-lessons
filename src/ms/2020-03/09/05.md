---
title:  Dasar Penerimaan
date:  26/08/2020
---

`Baca Roma 15:7 dan Efesus 4:32. Bagaimanakah anda menerangkan  dasar kepada semua penerimaan? Apakah intipati sikap menerima?`

Dalam kedua-dua ayat ini, Rasul Paulus menyampaikan prinsip-prinsip yang mendasari penerimaan kita terhadap satu sama lain. Oleh kerana Kristus telah mengampuni dan menerima setiap kita, bolehkah kita menolak untuk mengampuni dan menerima sesama kita? Malahan, atas sebab Yesus telah menerima kitalah yang membolehkan kita menerima seorang yang lain, tidak kira apa pun kekurangannya.

Selami dengan sungguh-sungguh apa maksudnya ini. Fikirkan tentang diri anda dan beberapa perkara yang anda telah lakukan dan mungkin masih lagi bergelut dengannya—perkara yang mungkin hanya anda yang tahu, perkara yang membuatkan anda gentar jika orang lain mengetahuinya.

Namun, apa yang terjadi? Melalui iman, anda diterima dalam Kristus, yang mengetahui segala perkara yang mungkin tidak diketahui oleh orang lain. Ya, Dia tahu semuanya itu, namun, Dia tetap menerima anda, bukan kerana kebaikan anda sendiri, tetapi oleh kerana kebaikanNya.

Lalu, bagaimanakah seharusnya sikap anda terhadap orang lain?

Inilah konsep yang sukar difahami oleh sebahagian orang. Penerimaan sejati bermaksud bahawa kita menerima orang lain seadanya mereka, dengan semua kebiasaan berdosa mereka, kerana mereka adalah manusia yang diciptakan menurut rupa Tuhan. Oleh kerana Kristus mati untuk kita “ketika kita masih berdosa” dan “diperdamaikan dengan Tuhan” ketika kita masih seteru, kita boleh mengampuni dan menerima orang lain. KasihNya kepada kita menjadi dasar kepada penerimaan dan pengampunan kita terhadap orang lain (Rm. 5:6-10).

Namun, sebaik sahaja perhubungan yang mahu menerima dan memperdulikan terjalin, adalah penting untuk kita berhadapan dengan seorang individu dengan kebenaran Kitab Suci. Kegagalan untuk melakukan ini adalah kelalaian untuk mengasihi. Sebagai sahabat, kita cukup peduli untuk mengongsikan kebenaran kekal yang boleh mengubah hidup itu kepada sahabat-sahabat kita.

Sikap Yesus bukan “Lakukan apa sahaja yang kamu suka. Semuanya baik-baik sahaja. Saya masih menerima kamu.” Sebaliknya, sikapNya adalah, “Tidak kira apapun yang anda telah lakukan, saya rela untuk memaafkan kamu dan memberikan kepadamu kuasa untuk berubah.” Kebenaran alkitabiah yang disampaikan dalam roh Kristus dengan sikap yang mengasihi akan memenangi hati dan mengubah hidup.

`Bagaimana mungkin kita boleh menerima seorang individu tanpa menerima perilakunya yang berdosa? Bagaimana kita boleh menerima namun dalam masa yang sama tidak bertoleransi dan membenarkan dosa?`