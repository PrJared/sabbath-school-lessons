---
title:  Penerimaan Injil
date:  23/08/2020
---

`Baca Yohanes 4:27-30, 39-42. Bagaimanakah interaksi Yesus dengan wanita Samaria menunjukkan kebenaran bahawa Injil itu terbuka buat semua orang, bahkan di tempat yang tidak dijangkakan?`

Tempat yang tidak disangka-sangka oleh murid-murid untuk menemukan hati yang akan menerima Injil adalah di Samaria. Orang-orang Samaria sering mempunyai konflik dengan orang-orang Yahudi tentang doktrin dan acara ibadah. Permusuhan ini berterusan berpuluh tahun lamanya.	Orang-orang Samaria mahu ikut serta dalam membangunkan kaabah di Yerusalem tetapi ditolak oleh kerana perkahwinan campur mereka dengan bangsa-bangsa kafir di sekeliling mereka dan juga kerana mereka mempunyai pandangan-pandangan yang tersendiri. Akibatnya, orang Samaria membina kaabah mereka sendiri di Gunung Gerizim. Murid-murid Yesus dengan senang hati mengabaikan Samaria memandangkan tempat ini adalah tanah yang tidak subur bagi pemberitaan Injil.

Yesus melihat apa yang murid-muridNya tidak lihat; hati yang mahu menerima. Pemerian Yohanes akan cerita wanita di tepi sumur bermula dengan kata-kata ini: “Dia pun meninggalkan Yudea dan kembali lagi ke Galilea. Dia harus melintasi daerah Samaria” (Yoh. 4:3, 4). Yesus “harus” melalui Samaria kerana Roh Kudus telah menyakinkanNya bahawa ada hati yang mahu menerima di tempat yang tidak dijangka ini. Apabila mata kita diurapi dengan keilahian oleh Roh Kudus, kita melihat peluang-peluang sementara orang lain hanya melihat kesulitan-kesulitan. Kita melihat tuaian jiwa-jiwa yang banyak untuk kerajaan Tuhan sementara orang lain hanya melihat tanah yang tandus.

`Baca Kis. 8:4, 5, 14. Apakah hasil yang besar pelayanan Yesus di Samaria?`

Murid-murid itu sudah pasti akan mengabaikan Samaria dan wanita Samaria itu tidak akan pernah mendapat kesempatan untuk mendengar kebenaran Firman Tuhan. Yesus melihat apa yang mereka tidak lihat. Dia menyedari bahawa Roh Kudus telah melahirkan keinginan mahu menerima di dalam hati perempuan itu. Pertaubatan dramatik wanita itu telah memberi impak yang besar kepada sejumlah orang di kota itu. Bukan selalu kita akan melihat hasil yang serta-merta dari kegiatan-kegiatan kesaksian kita, namun ketika kita menyemai benih-benih di dalam hati-hati yang mahu menerima, suatu hari nanti mereka akan membawa tuaian untuk kemuliaan Tuhan.

`Kita tidak tahu pasti kesan kata-kata atau tindakan-tindakan kita terhadap orang lain, sama ada baik atau pun jahat. Oleh itu, mengapakah kita harus sentiasa berhati-hati dengan apa yang kita katakan dan lakukan di hadapan orang lain?`