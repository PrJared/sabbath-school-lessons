---
title:  Komen Guru
date:  28/08/2020
---

**Ayat-ayat Utama**: Efesus 4:32

**Fokus Pembelajaran**: Yohanes 4:27-30, 2 Tesalonika 1:1-4, Roma 15:7, 1 Petrus 3:15.

#### Bahagian I: Ringkasan

Sikap kita terhadap orang lain sering menentukan tindak balas mereka terhadap kita. Pernahkah anda perhatikan bahawa ketika anda senyum pada seseorang, mereka selalunya juga akan senyum? Pernahkah anda juga perhatikan bahawa ketika anda membalas dengan pujian yang tidak disangka-sangka,  orang lain secara amnya akan memberi reaksi yang positif?

Yesus memahami hakikat alamiah manusia. Injil Yohanes menyatakan bahawa Yesus adalah “terang yang sesungguhnya, yang menerangi setiap orang, sedang datang ke dalam dunia” (Yoh. 1:9). Jauh di dalam keberadaan kita adalah kerinduan untuk kebenaran abadi. Terdapat ruang kosong menyakitkan yang seharusnya diisi dengan suatu tujuan dan makna. Tuhan telah meletakkan di dalam diri setiap individu satu kerinduan untuk mengenal Tuhan. Apabila kita mendekati orang dengan pengetahuan bahawa, sama ada mereka menyedarinya atau tidak, ada rasa lapar yang tersembunyi di dalam jiwa mereka untuk mengenal Tuhan, kita akan mendekati mereka dengan cara yang berbeza daripada jika kita fikir mereka tidak berminat dengan perkara-perkara rohani.

Dalam pelajaran Sekolah Sabat minggu ini, kita akan mempelajari bagaimana Yesus mempercayai manusia. Kita akan mengkaji bagaimana sikapNya terhadap orang-orang yang kelihatannya tidak berminat dengan perkhabaranNya. Kita akan meninjau bagaimana Dia mendekati seorang wanita Samaria, seorang ahli taurat Yahudi, seorang askar Rom, seorang pencari kebenaran dari Kanaan, dan seorang wanita dengan reputasi yang tercemar. Dalam setiap kisah ini, Yesus mencari yang terbaik. Dia menyampaikan kebenaran tetapi sentiasa dengan kasih.  Dasar perkhabaranNya adalah penerimaan, pengampunan, kasih karunia, dan pengharapan untuk hidup baru. Yesus tidak pernah meminimumkan nilai kebenaran, malah Dia sentiasa menyampaikan kebenaran dalam cara yang memberi penebusan. Dalam pelajaran minggu ini, kita akan mengetahui bagaimana menerapkan kaedah Yesus dalam kesaksian kita pada zaman ini.

#### Bahagian II: Ulasan

Kita telah membincangkan tentang wanita Samaria di tepi sumur dalam pelajaran kita sebelumnya. Terdapat satu aspek perbincangan Yesus bersama dengan wanita itu yang penting bagi pemahaman kita mengenai prinsip-prinsip Yesus dalam mengongsikan iman yang tidak kita kaji sebelum ini. Sanat penting untuk memahami aspek interaksi Yesus dengan wanita tersebut. Sementara perbualan di antara kedua-dua mereka berlanjutan, wanita ini berkata kepada Yesus, “ ‘Tuhan, nyata sekarang padaku, bahawa Engkau seorang nabi. Nenek moyang kami menyembah di atas gunung ini, tetapi kamu katakan, bahawa Yerusalemlah tempat orang menyembah’ ” (Yoh. 4:19, 20). Ini merupakan satu isu kritikal di antara orang-orang Yahudi dan orang-orang Samaria. Ia berkaitan dengan penyembahan dan kehadiran Tuhan. Gunung Gerizim menjadi isu utama kepada punca perpecahan orang Yahudi dan orang Samaria. Seorang daripada ahli bijak pandai Yahudi menimbulkan persoalan ini,  kemudian menjawabnya. “Pada titik mana orang Samaria dapat diterima ke dalam  agama Yahudi? Apabila mereka menolak kepercayaan mereka di Gunung Gerizim.” Yesus boleh sahaja dengan mudah memulakan perdebatan teologi mengenai  penyembahan yang benar dengan wanita ini, namun Yesus melihat di luar persoalan  intelek wanita itu dan memenuhi keperluan hatinya. Keperluannya bukan mendapatkan jawapan kepada semua persoalan agamanya. Keperluannya adalah mendapatkan penerimaan, pengampunan, dan hidup baru yang hanya Yesus boleh berikan. Hasil pertaubatan wanita ini memberikan impak kepada seluruh Samaria.

Yesus tinggal selama dua hari di tempat yang nampaknya tidak dapat dicapai dengan orang-orang yang nampaknya tidak dapat dijangkau tiu. Hasilnya amat luar biasa. Injil Yohanes menyatakan, “Dan ramai orang Samaria dari kota itu telah menjadi percaya kepadaNya kerana perkataan perempuan itu, yang bersaksi” (Yoh. 4:39). Yohanes menambah lagi, “Dan lebih banyak lagi orang yang menjadi percaya kerana perkataanNya” (Yoh. 4:41). Ini hanya permulaan penuaian rohani di tanah yang kelihatan tandus ini. Samaria sudah cukup matang untuk Injil, dan ketika, beberapa tahun kemudian, Filipus berkhotbah, catatan Alkitab menyatakan bahawa Samaria “telah menerima Firman Tuhan” (Kis. 8:14).

Apakah yang mungkin terjadi sekiranya Yesus berdebat tentang agama dengan wanita Samaria itu? Katakanlah mereka telah menghabiskan waktu dalam perdebatan sengit mengenai tempat beribadat? Namun, Yesus melihat lebih jauh dari komennya mengenai keperluannya. Saksi-saksi yang berjaya bagi Tuhan mempunyai pembawaan memenangkan dan sikap yang memenangkan. Mereka melihat yang terbaik pada diri orang lain.

Renungkan interaksi Kristus dengan seorang wanita Kanaan. Orang Kanaan adalah orang-orang penyembah berhala, sering memusatkan perhatian pada penghormatan orang mati melalui tuhan-tuhan keluarga mereka. Mereka juga menyembah dewa kafir Baal, El, Asherah, dan Astarte. Dewa-dewa kesuburan yang disebut ini teristimewanya merupakan dewa dan dewi tanam-tanaman dan hasil tuaian. Dewa-dewi ini sering dipersembahkan dengan persembahan bijirin dan buah-buahan untuk memenangi hati mereka. Ramai cendekiawan mempercayai bahawa upacara keagamaan orang Kanaan, kadangkala, melibatkan korban manusia, terutama korban kanak-kanak.

Sekiranya ada seorang yang dianggap oleh Yahudi sebagai orang buangan dari Tuhan, tidak dapat disentuh dan tidak dapat dimenangkan, sudah orang itu adalah seorang wanita Kanaan. Pendekatan Yesus terhadap wanita ini penuh wibawa dan bukan pendekatan yang lazim. Dalam kebijaksanaan IlahiNya, dituntun oleh Roh Kudus, Dia menghampiri wanita itu dalam cara yang hampir bertentangan dengan sifat alamiahNya. Wanita itu bersungguh-sungguh memohon agar Juruselamat mengasihaninya dan membebaskan anak perempuannya dari kerasukan roh iblis (Mat. 15:22). Bagaimanakah Yesus bertindakbalas kepada rayuan yang bersungguh-sungguh itu? Menghairankan, Dia senyap. Dia seolah-olah tidak mengendahkan wanita itu (Mat. 15:23). Murid-muridnya memohon kepadaNya untuk mengusir wanita itu, tetapi wanita itu terus-menerus merayu Yesus untuk meminta pertolongan. Kemudian Yesus membuat pernyataan yang mengejutkan ini: “ ‘Aku diutus hanya kepada domba-domba yang hilang dari umat Israel’ ” (Mat. 15:24). Ini adalah satu diskriminasi. Nampaknya Yesus datang hanya untuk beberapa orang terpilih sahaja. Wanita dalam kesulitan itu tidak mahu menerima jawapan “tidak”. Dia merayu, “ ‘Tuhan, tolonglah aku!’ ” (Mat. 15:25). Yesus kelihatannya akan menolak wanita itu sama sekali apabila Dia berkata, “  ‘Tidak patut mengambil roti yang disediakan bagi anak-anak dan melemparkannya kepada anjing’ ” (Mat. 15:26). Namun wanita itu dengan tegas terus merayu, “namun anjing itu makan remah-remah yang jatuh dari meja tuannya’ ” (Mat. 15:27).

Yesus mempunyai strategi Ilahi dalam setiap tindakanNya. Dia terus-menerus menarik wanita itu kepada iman yang lebih dalam dan memperlihatkan kepada murid-murid-Nya betapa perlunya melihat kedalaman iman pada seseorang yang pastinya akan ditolak oleh murid-muridNya. Kristus, dengan suara yang jelas, berkata kepada wanita ini di hadapan murid-murid, “ ‘Hai ibu, besar imanmu, maka jadilah kepadamu seperti yang kau kehendaki.’ Dan seketika itu juga anaknya sembuh” (Mat. 15:28). Sungguh menakjubkan bahawa Yesus melihat apa yang tidak dilihat oleh orang lain. Dia melihat iman yang besar pada wanita Kanaan ini. Saksi-saksi yang efektif bagi Kristus dapat melihat benih awal iman di hati orang, di tempat yang sangat tidak dijangka.

Yesus bersetuju dengan orang di mana Dia boleh, menerima mereka di mana mereka berada, dan menyakinkan mereka apabila Dia sanggup. Dia menjalin hubungan atas dasar keprihatinan terhadap orang lain, dan dalam konteks hubungan inilah Dia menanam benih iman dan mengongsikan kebenaran Ilahi.

Dasar kepada semua penerimaan adalah Injil. Kristus telah menerima kita, jadi kita boleh menerima orang lain. Kita dapat memaafkan orang lain kerana Kristus telah mengampuni kita. Kita mengasihani orang lain kerana Kristus mengasihani kita. Kristus melihat yang terbaik dalam diri kita, jadi kita boleh melihat yang terbaik pada orang lain. Rasul Paulus menyatakannya dengan terbaik: “Sebab terimalah satu akan yang lain, sama seperti Kristus juga telah menerima kita, untuk kemuliaan Tuhan” (Rm. 15:7). Dalam ayat lain, Paul mengatakan: “Tetapi hendaklah kamu ramah seorang terhadap yang lain, penuh kasih mesra dan saling mengampuni, sebagaimana Tuhan di dalam Kristus telah mengampuni kamu” (Ef. 4:32).

**Ilustrasi**

Hukum kebaikan memenangkan hati. Kelemah-lembutan, penerimaan, dan pengampunan membuka minda kepada Injil. Memperlakukan orang lain sebagaimana Kristus telah memperlakukan kita membuat semua perbezaan dalam kesaksian kita. Beberapa ketika yang lalu, seorang wanita yang kesempitan kerana kemiskinan berjalan-jalan tanpa tujuan di jalan raya pada satu malam musim sejuk. Ketika dia melewati gereja Seventh-day Adventist, dia melihat lampu-lampu masih menyala. Dia dengan perasaan khuatir memasuki satu ruang pertemuan, tidak tahu apa yang dia harapkan. Hidup sangat sukar baginya. Baru-baru ini, dia melalui beberapa pengalaman yang mencemaskan.

Kelas memasak makanan sihat kelihatannya sedang dijalankan. Dia menjumpai tempat duduk di bahagian belakang ruangan itu, lalu duduk dengan topi bulu biri-birinya ditarik menutupi kepala, dan badannya dibalut dengan kot musim sejuk. Dia sememangnya kelihatan aneh kepada wanita-wanita lain yang berpakaian lebih anggun, yang menghadiri kelas pada malam itu. Nasib baik, beberapa daripada wanita itu mendekatinya. Mereka membuatnya berasa sangat dialu-alukan. Mereka seolah-olah mengabaikan kemiskinannya dan melihat keikhlasannya. Mereka bahkan tidak menghiraukan kenyataan bahawa dia mencari-cari sisa makanan di tong sampah setelah kelas selesai. Mereka tidak bercakap banyak tetapi berusaha untuk memenuhi beberapa daripada keperluannya. Dia terus menghadiri kelas tersebut. Hubungan persahabatan terjalin di antara beberapa wanita dan wanita yang malang ini. Beberapa minggu berlalu, wanita ini, oleh kerana terkesan dengan kebaikan, kasih, dan penerimaan itu, mulai menghadiri gereja setiap minggu dan kemudiannya diikuti oleh pembelajaran Alkitab.

Di sebalik penampilan itu, terselindung seorang wanita yang cerdas dan berbakat. Semasa kecil, dia telah mengikuti kelas piano dan menjadi pemain piano yang cukup baik. Dalam masa dua tahun, dia menjadi anggota gereja yang aktif dan salah seorang daripada pemain piano. Melihat orang bukan kerana apa yang ada padanya tetapi apa yang bakal terjadi kepada mereka, itulah yang membuat perbezaan. Yesus mempunyai sikap yang memenangkan, dan begitu juga kita.

#### Bahagian III: Penerapan Hidup

**Menyampaikan Kebenaran dalam Kasih**

Persahabatan membukakan pintu hati, tetapi biasanya ia tidak memenangkan orang kepada Kristus tanpa kesaksian kita yang disengajakan. Hubungan positif mewujudkan keyakinan tetapi di dalam dan pada diri mereka sendiri, mereka tidak akan memenangkan orang jika hubungan mereka tidak berpusatkan pada Kristus. Yesus adalah “jalan, kebenaran dan hidup” (Yoh. 14:6). Setiap doktrin alkitabiah mengungkapkan kebenaran tentang Yesus sehingga kita, melalui kuasaNya, dapat menghidupi kehidupanNya. Rasul Paulus mengajar kita untuk memberitakan “kebenaran di dalam kasih” (Ef. 4:15).

**Bawa kelas anda untuk membincangkan senario berikut**:

1.	Seorang yang tidak memiliki rumah berkhemah di tempat letak kereta gereja anda. Dia telah berada di sana selama tiga malam. Apa cara-cara yang sesuai untuk berhubungan dengannya dan beberapa cara yang tidak begitu sesuai? Bagaimana anda boleh bertimbang rasa tanpa membiarkan tempat letak kereta menjadi kawasan perkhemahan bagi mereka yang tidak ada tempat tinggal dan  memberi kesan negatif kepada kawasan kejiranan?
2.	Seorang rakan niaga beragama Katolik baru sahaja kehilangan seorang isteri kerana menghidap barah payudara. Dia berasa susah hati memikirkan bahawa isterinya mungkin sedang menderita di tempat api neraka penyucian. Bagaimana anda dapat menyampaikan kebenaran tentang keadaan orang mati dengan cara yang menghiburkan, dalam kasih, tanpa menyinggung perasaannya?
3.	Pasangan muda yang anda kenal baik, bukan Seventh-day Adventist baru sahaja kehilangan seorang anak lelaki berusia 12 tahun dalam kemalangan jalan raya. Bagaimana anda dapat memberikan pengharapan kedatangan Kristus tanpa meremehkan kematian anak mereka?

**Berikut adalah beberapa prinsip membangunkan sikap yang memenangkan**:

1.	Mintalah Yesus untuk memberi penekanan kepada anda bahawa semua orang mempunyai kerinduan rohani dan dapat dimenangkan bagi  Kristus.
2.	Berusahalah untuk mengembangkan hubungan positif yang berpusat pada Kristus dengan mereka yang berada dalam lingkungan pengaruh anda.
3.	Berdoa untuk peluang-peluang mengongsikan kebenaran Ilahi.
4.	Kemukakan kebenaran alkitabiah dalam konteks hubungan yang ada kasih.