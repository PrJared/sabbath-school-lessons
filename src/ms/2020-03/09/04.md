---
title:  Menyampaikan Kebenaran dalam Kasih
date:  25/08/2020
---

Persahabatan semata-mata tidak memenangkan orang kepada Kristus. Kita mungkin mempunyai ramai kawan, orang yang seronok untuk kita bersama dan orang yang juga senang untuk bersama dengan kita, tetapi jika kita tidak pernah memberitahu mereka apa erti Yesus kepada kita dan bagaimana Dia telah mengubah hidup kita, persahabatan kita mungkin akan membuat hanya sedikit perbezaan kekal. Ya, mungkin kita adalah sahabat yang menyeronokkan, tetapi Tuhan memanggil kita untuk menjadi lebih daripada sekadar menjadi sahabat yang menyeronokkan. Persahabatan sahaja tidak akan membawa orang kepada Kristus, tetapi sikap tidak ramah juga akan mendorong orang untuk menjauh dari Kristus.

Rasul Paulus mengingatkan kita untuk membicarakan “kebenaran di dalam kasih” (Ef. 4:15). Ikatan persahabatan terjalin apabila kita bersetuju sebaik yang mungkin dengan orang-orang,  menunjukkan penerimaan, dan memberi mereka pujian pada waktu yang bersesuaian. Adalah penting bagi kita menjadikannya satu tabiat untuk melihat yang baik di dalam diri orang-orang, bukannya yang tidak baik.

`Baca 2 Tesalonika 1:1-4. Senaraikan beberapa perkara-perkara spesifik yang dipuji oleh Paulus tentang anggota-anggota Tesalonika.`

Ada sebahagian orang yang suka sekali mencari hal-hal yang salah tentang orang lain bukan dengan apa-apa alasan selain daripada mahu merasa lebih baik tentang  diri mereka sendiri.

Namun Rasul Paulus melakukan yang sebaliknya. Dia mencari yang positif dalam gereja-gereja yang dia layani. Sudah tentu, dia menegur kesalahan dan tidak membenarkan dosa, tetapi fokusnya adalah membangun gereja-gereja yang didirikannya. Salah satu cara dia melakukan hal ini adalah dengan menekankan apa yang mereka lakukan dengan betul.

Pernyataan Ellen G. White tentang kepentingan hubungan yang positif sangat mengagumkan. “Sekiranya kita merendahkan diri di hadapan Tuhan, dan bersikap baik dan sopan, lemah-lembut dan mengasihani [penuh belas kasihan], akan ada seratus pertobatan kepada kebenaran di mana sekarang hanya ada satu.”—Testimonies for the Church, jil. 9, ms. 189.

`Renungkan pernyataan di atas untuk beberapa saat. Apakah ertinya bagi gereja anda jika kebaikan, kesopanan, kelemah-lembutan, dan berbelas kasihan (belas kasihan) melimpah dari setiap hati anggota? Bagaimanakah rupa gereja yang sedemikian lakunya? Lihat ke dalam hati anda dan tanyakan diri anda tentang satu cara bagaimana anda boleh memperbaiki diri dalam bidang ini?`