---
title:  Kajian Tambahan
date:  28/08/2020
---

“Dalam Kristus terdapat kelemahlembutan gembala, kasih sayang orang tua, dan anugerah yang tiada taranya dari Juruselamat yang penuh kasih sayang. Berkat-berkatNya ditawarkanNya dalam istilah-istilah yang paling menarik hati. Dia tidak merasa puas dengan hanya mengumumkan berkat-berkat ini; Ia menyampaikannya dalam cara yang paling menarik, untuk membangkitkan kerinduan memilikinya. Demikianlah hamba-hambaNya harus menawarkan kekayaan kemuliaan dari Pemberian yang tidak terperikan itu. Kasih Kristus yang ajaib akan mencairkan dan menaklukkan hati, sedangkan sekadar mengulangi ajaran tidak akan dapat melaksanakan apa-apa. ‘Hiburkanlah, hiburkanlah umatKu, demikian Firman Tuhanmu.’ ‘Hai Sion, pembawa khabar baik, naiklah ke atas gunung yang tinggi! Hai Yerusalem yang membawakan khabar baik, nyaringkanlah suaramu sekuatnya, nyaringkanlah suaramu, jangan takut’ Katakanlah kepada kota-kota Yehuda: ‘Lihat, itu Tuhanmu!’ . . . Seperti seorang gembala, Dia menggembalakan ternakanNya: Dia menghimpunkan anak-anak domba dengan tanganNya; dan meletakkan mereka di atas pangkuanNya.’ Yes. 40:1, 9-11.”—Ellen G. White, The Desire of Ages, ms. 826, 827.

**Soalan Perbincangan**:

`Malangnya, sebahagian orang membuat diri mereka merasa lebih baik dengan menunjukkan kesalahan-kesalahan orang lain. Bagaimanakah kita boleh memastikan agar kita tidak jatuh dalam bingkai pemikiran yang serupa?`

`Fikirkan senario ini: Seorang sahabat baru sahaja kembali dari acara pengebumian dan mengatakan ini: “Saya sungguh gembira kerana ibu saudara saya berada di Syurga dan sedang melihat saya. Ini membuatkan saya merasa amat baik.” Berdasarkan kepada prinsip-prinsip yang kita pelajari dalam pelajaran kita pada minggu ini, bagaimana anda akan memberikan respon? Iaitu, walaupun penting bagaimana keadaan sebenar mati itu, mengapakah masa ini bukan waktu yang terbaik untuk memberikan pelajaran Alkitab tentang topik ini kepada orang itu?`

`Bincangkan pernyataan di bawah ini dalam hal memberi kesaksian kepada orang lain: “Perbuatan mencari-cari kejahatan orang lain berarti mengembangkan kejahatan dalam diri mereka yang mencari-cari itu. Dengan memikir-mikirkan kesalahan orang lain, kita diubah kepada gambaran yang sama. Namun dengan memandang kepada Yesus, membicarakan tentang kasih dan kesempurnaan tabiatNya, kita menjadi berubah kepada citraNya. Dengan merenungkan cita-cita tinggi yang ditempatkanNya di hadapan kita, maka kita akan ditinggikan kepada suatu suasana yang murni dan suci, bahkan di hadapan hadirat Tuhan. Bilamana kita tinggal di sini, akan keluar dari kita terang yang menyinari semua orang yang berhubungan dengan kita.”—Ellen G. White, Gospel Worker,  ms. 479.`