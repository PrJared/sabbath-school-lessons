---
title:  'Karunia yang Berbeza: Disatukan dalam Pelayanan'
date:  02/08/2020
---

Pernahkah anda berfikir betapa berbeza setiap murid itu dari seorang yang lain? Latar belakang, personaliti, perwatakan, dan karunia-karunia mereka jauh berbeza. Namun ia bukan satu bebanan bagi gereja. Ia menjadi satu kekuatan. Matius, seorang pemungut cukai, sangat khusus, teliti, dan tepat. Sebaliknya, Petrus sering bercakap tanpa berfikir, mempunyai semangat yang berapi-api dan bertindak mengikut gerak hati,  namun dia juga mempunyai sifat semulajadi seorang pemimpin. Yohanes seorang yang berhati lembut namun juga seorang yang berterus-terang. Andreas adalah seorang yang prihatin terhadap masyarakat, peka kepada persekitarannya, dan sensitif terhadap orang lain. Tomas pula berkecenderungan  untuk mempersoalkan, dan sering curiga. Setiap murid ini, walaupun mempunyai personaliti dan karunia yang berbeza, dipergunakan dengan penuh kuasa oleh Tuhan untuk bersaksi bagiNya.

`Baca 1 Korintus 12:12, 13, 18-22. Apa yang kita dapati dari ayat-ayat ini tentang perlunya orang-orang dengan pelbagai karunia di dalam tubuh Kristus, iaitu gereja?`

Tuhan senang mengambil orang-orang dari pelbagai latar belakang dengan talenta dan kebolehan yang berbeza, dan menganugerahkan mereka dengan karunia-karunia untuk pelayanan. Tubuh Kristus bukanlah himpunan orang-orang yang sama ragamnya. Ia bukanlah sebuah kelab negara terdiri daripada orang-orang yang mempunyai latar belakang yang sama dan pemikiran yang sama. Ia merupakan sebuah pergerakan dinamik orang-orang yang memiliki karunia yang berlainan, disatukan oleh kasih mereka untuk Kristus dan Kitab Suci, dan orang-orang yang berkomitmen untuk mengongsikan kasih dan kebenaran kepada dunia (Rm. 12:4, 1 Kor. 12:12). Anggota-anggota tubuh Kristus walaupun mempunyai karunia yang berbeza, setiap anggota adalah berharga; setiap anggota penting kepada tubuh Kristus untuk dapat berfungsi dengan sihat. Sama seperti mata, telinga, dan hidung yang  masing-masing mempunyai fungsi yang berlainan tetapi kesemuanya penting kepada tubuh, demikian juga kesemua karunia itu (1 Kor. 12:21, 22).

Jika anda memperhatikan dengan teliti tubuh manusia, anggota tubuh yang terkecil pun mempunyai peranan yang penting. Perhatikan bulu mata kita. Bagaimana jika sekiranya kita tidak mempunyai bahagian yang kelihatannya tidak penting seperti bulu mata ini? Zarah-zarah habuk akan mengaburkan penglihatan kita, dan akibatnya boleh menyebabkan kerosakan yang tidak boleh dipulihkan. Anggota gereja yang kelihatannya paling “tidak penting” merupakan bahagian penting dalam tubuh Kristus dan telah diberikan dengan karunia oleh Roh Kudus. Apabila kita mendedikasikan karunia-karunia ini kepada Tuhan, kita masing-masing boleh membuat perbezaan yang abadi.

`Tidak kira betapa bertalenta pun anda, apakah perkara-perkara yang anda kurang kuasai tetapi anggota-anggota yang lain kuasai dengan baik? Bagaimana ini boleh menyedarkan anda tentang kedudukan anda sebaiknya?`