---
title:  Mengembangkan Karunia Kita
date:  06/08/2020
---

`Baca perumpamaan berkaitan talenta dalam Matius 25:14-30. Apakah perkara penting yang menonjol di dalam cerita ini? Mengapakah dua hamba yang pertama dipuji oleh Tuhan dan hamba yang terakhir dihukum? Apakah yang diberitahukan oleh perumpamaan ini tentang penggunaan talenta-talenta kita? Perhatikan terutamanya Matius 25:29.`

Tuan itu memberikan setiap hambanya dengan talenta menurut “kesanggupannya” (Mat. 25:15). Setiap individu menerima bilangan talenta yang berbeza. Seorang menerima lima talenta, seorang lagi dua talenta, dan yang terakhir satu talenta. Setiap hamba diberi kebebasan untuk memilih bagaimana melabur atau menggunakan talenta-talenta yang mereka terima. Poin penting di sini adalah bahawa apa yang diberikan kepada mereka bukan milik mereka. Talenta itu milik seseorang yang telah memberikan mereka pertanggungjawaban ke atasnya.

Keprihatinan tuan itu bukan tentang siapa yang mempunyai talenta paling unggul atau pun talenta paling rendah. Bukan juga tentang berapa banyak talenta yang diberikan kepada setiap orang. KeprihatinanNya adalah tentang apa yang dilakukan oleh setiap orang dengan apa yang telah diberikan kepadanya.

Paulus menyatakan ini dalam 2 Korintus 8:12, “Sebab jika kamu rela untuk memberi, maka pemberianmu akan diterima kalau pemberian itu berdasarkan apa yang ada padamu, bukan berdasarkan apa yang tidak ada padamu.” Bagi Tuhan, apa yang penting bukan berdasarkan kepada berapa banyak yang anda miliki, tetapi kepada apa yang anda lakukan dengan apa yang anda miliki.

Tuhan memberi pujian kepada dua hamba yang pertama kerana mereka setia dalam menggunakan talenta-talenta mereka. Talenta mereka bertambah apabila digunakan. Hamba yang “jahat” itu tidak menggunakan talenta yang diberikan oleh tuannya, dan talenta itu tidak bertambah. Adalah merupakan kebenaran abadi bahawa “Hukum pelayanan menjadi rangkaian penghubung yang mengikat kita kepada Tuhan dan kepada sesama kita manusia.”—Ellen G. White, Christ Object Lessons, ms. 326. Hamba yang tidak setia itu telah mensia-siakan kesempatannya untuk melayani dan akhirnya, kehilangan kebolehannya untuk melayani.

Apabila kita menggunakan karunia-karunia yang Tuhan telah berikan kepada kita untuk kemuliaan namaNya, talenta itu akan bertambah, berkembang dan bertumbuh. Bagaimana anda boleh mengetahui karunia-karunia yang Tuhan telah berikan kepadamu? Mintalah dengan kerendahan hati dari Tuhan untuk menyatakan bidang mana yang Dia kehendaki anda untuk melayani. Apabila Dia menyatakannya, libatkan diri anda. Karunia-karuniamu akan bertumbuh apabila anda menggunakan mereka, dan anda akan menemui kepuasan dalam pelayananNya.

`Fikirkan tentang perumpamaan ini dan aplikasikannya di dalam kehidupanmu. Apa, jika ada, yang dikatakan oleh ayat ini kepada anda tentang apa yang anda lakukan dengan apa yang Tuhan telah berikan? (Ingatlah, apa sahaja yang anda miliki adalah pemberian dari Tuhan).`