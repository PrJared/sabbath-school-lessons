---
title:  Komen Guru
date:  11/09/2020
---

**Ayat-ayat Utama**: 1 Yohanes 5:11-13

**Fokus Pembelajaran**: 1 Yohanes 5:1-3, Efesus 2:1-8, Markus 5:15-19, Ibrani 10:19-22.

#### Bahagian I: Ringkasan

Kuasa kesaksian Perjanjian Baru adalah kuasa kesaksian peribadi. Umat  percaya abad pertama mengongsikan Kristus yang mereka kenal dari pengalaman. Orang Kristian pura-pura, jika ada istilah seperti itu, tidak akan pernah mengubah dunia. Hanya apabila Kristus tinggal di dalam hati kita melalui pelayanan Roh Kudus, kehidupan kita berubah.

Bersaksi adalah tugas yang berat jika ia adalah sekadar tugas atau kewajipan agama. Adalah suatu kegembiraan jika dalam hati penuh kecintaan berlimpah bagi Kristus yang telah menebus kita. Semasa kita sedang dilamun cinta, kita seronok bercakap tentang orang yang kita sayangi. Apa yang benar tentang cinta manusia, ia juga benar tentang kasih Ilahi. Kuasa kesaksian Perjanjian Baru adalah ini — umat percaya secara spontan berkongsi tentang Kristus yang mereka kasihi. Bersaksi bukanlah tuntutan legalistik; itu merupakan tindak balas hati terhadap pengorbanan Kristus di kayu salib.

Dalam pelajaran minggu ini, kita akan mempelajari kembali betapa berkuasanya kesaksian peribadi kita dalam mempengaruhi orang lain bagi Kristus. Kuasa kesaksian peribadi kita yang boleh mengubah hidup bukan tentang betapa jahatnya kita sebelum ini, atau betapa baiknya kita sekarang ini. Ia adalah tentang  Kristus yang telah datang ke dunia yang dikutuk dosa ini, dalam misi penebusan kasih untuk membebaskan kita. Kita dapat memberi kesaksian dengan jaminan, bukan kerana siapa kita, tetapi kerana siapa Dia.

#### Bahagian II: Ulasan

Dalam Efesus 2, Rasul Paulus menerangkan perubahan yang berlaku pada saat seorang individu menerima Kristus. Dia menyatakan bahawa kita dahulu “mengikuti jalan dunia ini” (Ef. 2:2). Kita “hidup di dalam hawa nafsu daging dan menuruti kehendak daging …. Pada dasarnya… adalah orang-orang yang harus dimurkai” (Ef. 2:3).  Ungkapan “orang-orang yang harus dimurkai” bererti bahawa kita pada dasarnya, orang-orang berdosa dan layak menerima penghakiman atau murka Tuhan. Nabi Yeremia menyatakan bahawa “betapa liciknya hati, lebih licik daripada segala sesuatu” (Yer. 17:9). Yesaya menambah lagi bahawa bahkan kesalehan kita pun sama seperti “kain kotor” (Yes. 64:6). Alasan mengapa kebenaran kita digambarkan seperti kain kotor adalah kerana ia berasal dari hati yang tercemar dosa. Tanpa Kristus, kita kehilangan harapan, dan berada di bawah takluk sifat-sifat dosa kita.

Paulus meneruskan perbincangannya mengenai rancangan keselamatan dengan mengatakan bahawa “Tuhan yang kaya dengan rahmat” telah “menghidupkan kita bersama-sama dengan Kristus” dan “membangkitkan kita juga dan memberikan tempat bersama-sama dengan Dia di syurga” (Ef. 2:4-6). Dia telah menyelamatkan kita dengan kasih karuniaNya, bukan kerana perbuatan kita yang benar (Ef. 2:8). Semuanya adalah kerana kasih karunia. Oleh kerana kasih karuniaNya, Dia mengampuni kita dari kesalahan dosa dan membebaskan kita dari cengkaman dosa. Oleh kasih karuniaNya, Dia menyelamatkan kita dari hukuman dosa dan membebaskan kita dari kuasa dosa. Keselamatan oleh kasih karunia membebaskan kita dari kutukan dosa dan perhambaan atau penguasaan dosa. Kita yang pernah mati dalam pelanggaran dan dosa, sekarang hidup dalam Kristus. Ungkapan yang digunakan dalam Efesus 2: 5 untuk “menghidupkan” atau “mempercepatkan” dalam versi James Version bermaksud dilahirkan semula. Dalam Kristus, kita seperti dilahirkan semula, memulai lagi dengan identiti yang baru dalam Kristus, permulaan yang baru dalam Kristus, dan kuasa yang baru dalam Kristus. Melalui perjalanan yang baru dalam Kristus, kita adalah “buatan Tuhan, diciptakan dalam Kristus Yesus untuk melakukan pekerjaan baik, yang dipersiapkan Tuhan sebelumnya. Ia mau, supaya kita hidup di dalamnya” (Ef. 2:10). Kata “buatan” dalam Bahasa Yunani adalah poiema. Kita mendapat perkataan Bahasa Inggeris poem dari kata ini. Ketika Kristus mencipta kita kembali untuk kemuliaan namaNya, Dia menulis sebuah puisi kehidupan kita melalui pekerjaan-pekerjaan baik yang kita lakukan di seluruh alam semesta setelah kita diperkasakan RohNya.

**Kasih Karunia untuk Semua**

Di sini adalah beberapa berita baik yang menakjubkan. Kasih karunia Tuhan tersedia bukan hanya untuk beberapa orang yang terpilih. Rasul Paulus menyatakan dengan jelas bahawa kasih karunia itu diberikan secara percuma kepada semua orang. Dia mengatakan, “Tetapi sekarang di dalam Kristus Yesus kamu, yang dahulu “jauh, sudah menjadi “dekat” oleh darah Kristus. Kerana Dialah damai sejahtera kita, yang telah mempersatukan kedua pihak dan yang telah merubuhkan tembok pemisah, iaitu perseturuan” (Ef. 2:13, 14). Ungkapan “merubuhkan tembok pemisah” sangat luar biasa. Orang Yahudi tidak akan pernah membenarkan orang bukan Yahudi masuk ke kaabah Yahudi. Terdapat batu penghalang setinggi empat setengah kaki dengan tiga belas kepingan batu besar yang ditulis dengan kata-kata dalam bahasa Yunani dan Latin, memberi amaran kepada orang bukan Yahudi atau orang asing bahawa jika mereka melangkah masuk melewati penghadang ini, nyawa mereka dipertaruhkan.

Ahli sejarah Yahudi Josephus menyatakan amaran ini dengan jelas. “Terdapat satu pembahagi yang diperbuat dari batu. . . . Binaannya sangat elegan; di atasnya berdiri tiang-tiang, pada jarak yang sama antara satu sama lain, menyatakan hukum kesucian, beberapa dalam bahasa Yunani dan beberapa dalam huruf Rom, bahawa 'tidak ada orang asing yang harus masuk ke dalam tempat suci itu’ ”—Archeological Bible (Grand Rapids, MI: Zondervan Publsihers, 2005), ms. 1917, dipetik dari Josephus (Wars 5.5.2). Orang-orang Yunani tidak mempunyai akses kepada kehadiran Tuhan dalam kaabah suci Yahudi. Kristus mengubah semua itu. Kasih karuniaNya memberikan akses langsung kepada Bapa. Semua orang yang, dengan iman, menerima keselamatan yang Dia berikan dengan percuma akan masuk ke dalam kerajaan kekalNya.

Injil adalah untuk semua. Keselamatan adalah untuk semua. Pengampunan, belas kasihan, pengampunan, dan kasih karunia adalah untuk semua. Orang-orang percaya Perjanjian Baru memahami keagungan kasih karuniaNya, dan mereka tidak dapat berdiam. Mereka memahami kepastian hidup kekal dalam Kristus. Mereka hidup untuk menceritakan kisah kasih karuniaNya yang besar. Ketika kita memahami pentingnya kasih karuniaNya, kita juga akan hidup untuk menceritakan kisahNya.

**Kasih Karunia Mengubah Kita**

Kasih karunia mengubah kita. Yakobus dan Yohanes, kadang-kadang dikenal sebagai “anak-anak guruh,” diubah oleh kasih karunia. Anda tidak memanggil seseorang sebagai “anak guruh” jika dia mempunyai sikap yang lembut, pasif dan tenang. Yakobus dan Yohanes adalah seperti dinamo-dinamo yang mudah marah atau tidak sabar. Mereka suka bersaing dan mencari kedudukan dalam kerajaan baru Kristus. Kasih mengorbankan diri Kristus mengubah mereka sehingga ke dalam jasad mereka. Yakobus akhirnya mati syahid, dan Yohanes, yang hidup sehingga usia 90-an, tidak pernah jemu untuk memberitahukan cerita tentang kasih yang telah mengubah hidupNya. Seorang penulis berkata, “Yohanes menulis dengan pena yang dicelup dalam kasih.” Yohanes telah diubah oleh kasih dan harus memberitahukan cerita itu. Rasul Paulus menambah, “Sebab kasih Kristus yang menguasai kami” (2 Kor. 5:14). Dalam kata lain, kasih Kristus mendesak kita, mendorong kita dan menguasai kita untuk memberitahukan cerita keselamatan.

Ellen G. White menulisnya seperti ini: “Kasih adalah sifat syurgawi. Hati semula jadi tidak dapat mewujudkannya. Tumbuhan syurgawi ini hanya berkembang di mana Kristus menjadi pemerintah tertinggi. Di mana kasih itu wujud, di situ ada kekuatan dan kebenaran dalam hidup. Kasih berbuat baik, dan tidak ada yang lain selain kebaikan. Mereka yang mempunyai kasih menghasilkan buah untuk kekudusan, dan pada akhirnya hidup kekal.”—The Youth’s Instructor, 13 Januari, 1898.

Menceritakan kisah Yesus adalah menceritakan bagaimana kasih karuniaNya telah bekerja di dalam hidup kita. Bersaksi bukanlah karunia roh yang hanya diberikan kepada segelintir orang sahaja. Bersaksi adalah peranan setiap orang Kristian. Ia semudah memberitahukan apa yang telah dilakukan oleh Kristus untuk anda. Kongsikan kepada orang lain ketenangan yang telah anda temui dalam Yesus. Beritahu mereka bagaimana Yesus telah memberikan tujuan dalam kehidupan anda. Berdoalah memohon peluang-peluang untuk memberitahu kepada orang-orang di sekeliling anda tentang sukacita yang anda miliki kerana mengikut Yesus. Ceritakan kepada mereka bagaimana anda memegang janji-janjiNya dengan iman dan mendapati bahawa semuanya benar. Kongsikan jawapan-jawapan kepada doa anda, atau janji-janji Alkitab yang bermakna bagi anda. Anda akan terkejut melihat bagaimana orang lain akan memberi respon kepada iman yang sejati.

Dalam pelajaran kita yang lalu, kita ada menyebut tentang orang-orang yang dirasuki oleh roh-roh jahat. Bayangkan kuasa kesaksian mereka ketika mereka berkongsi apa yang Kristus telah lakukan untuk mereka. Siapa yang mungkin boleh berdebat dengan kesaksian yang sangat nyata! Kehidupan yang telah berubah adalah kesaksian yang paling berkuasa. Ada pihak yang akan membantah apa yang anda percayai. Mereka akan membahaskan teologi anda, tetapi hanya sedikit orang yang akan menentang kesaksian kehidupan yang berubah. Seperti yang Ellen G. White katakan dengan begitu indah, “Hujah yang paling kuat menyokong Injil adalah seorang Kristian yang pengasih dan juga dikasihi.”—The Ministry of Healing, ms. 470. Para pengkritik itu senyap di hadapan perubahan luar biasa yang berlaku dalam kehidupan orang-orang kerasukan itu. Sementara kasih Kristus mengalir ke dalam hidup anda, orang lain akan tergerak untuk mencari Kristus yang telah mengubah anda dan memberikan anda kedamaian dan kegembiraan.

**Kepastian Kristian**

Sekiranya seseorang mengajukan pertanyaan kepada anda, “Adakah anda memiliki kehidupan kekal?” Bagaimana anda akan merespon? Adakah jawapan anda tidak jelas atau pasti? Adakah anda akan mengatakan, “Saya berharap begitu,” atau “Saya harap saya tahu,” atau “Saya tidak pasti”? Yesus mahu anda mempunyai kepastian hidup kekal. Rasul Yohanes menyatakan bahawa, “Tuhan telah mengaruniakan hidup yang kekal kepada kita dan hidup itu ada di dalam AnakNya” (1 Yoh. 5:11). Dia manambah lagi dengan kata-kata yang sangat jelas: “Barangsiapa memiliki Anak, ia memiliki hidup; barangsiapa tidak memiliki Anak; ia tidak memiliki hidup. Semuanya itu kutuliskan kepada kamu, supaya kamu yang percaya kepada nama Anak Tuhan, tahu, bahawa kamu memiliki hidup yang kekal” (1 Yoh. 5:12-13). Selagi kita memiliki Yesus Kristus yang hidup dalam kehidupan kita, pemberian kehidupan kekal itu adalah milik kita. Dia adalah hidup, dan di dalam Dia kita mempunyai hidup. Kepastian inilah yang memberi kuasa kepada kesaksian kita. Kepastian kita bukan berdasarkan pada perbuatan baik kita atau kebenaran kita yang unggul. Ia berdasarkan kepada hanya Kristus yang hidup dalam kehidupan kita, oleh  Roh Kudus yang menghasilkan pekerjaan-pekerjaan baik melalui kita.

#### Bahagian III: Penerapan Hidup

Adakah mungkin menjadi saksi yang efektif bagi Kristus tanpa kepastian keselamatan dalam hidup anda sendiri? Sebahagian penganut Kristian Adventist khuatir menerima ajaran alkitabiah mengenai jaminan keselamatan kerana pernyataan Ellen G. White iaitu, kita tidak seharusnya mengatakan bahawa kita diselamatkan (lihat Christ’s Object Lessons, ms. 155.) Analisa yang teliti akan pernyataan ini mendapati bahawa dia sebenarnya berbicara dalam konteks “sekali diselamatkan akan selalu diselamatkan.” Dia berbicara tentang kepastian keyakinan diri yang salah, mengenai idea yang salah bahawa ketika saya datang kepada Kristus, saya tidak akan pernah terjatuh dan tersesat lagi. Doktrin ini dengan mudah boleh menyebabkan kepuasan dalam kehidupan Kristian kita dan pembenaran perlakuan berdosa kita sendiri. Kasih karunia Tuhan tidak “murah.” Ia mengubah hidup kita. Mengenai jaminan keselamatan dalam Yesus, Ellen G. White jelas. Dia menyatakan, “Masing-masing dari kamu mungkin tahu sendiri bahawa kamu memiliki Juruselamat yang hidup, bahawa dia adalah penolongmu dan Tuhanmu. Anda tidak perlu berdiri di mana anda berkata, ‘Saya tidak tahu adakah saya diselamatkan.’ Adakah anda percaya kepada Kristus sebagai Penyelamat peribadi anda? Sekiranya anda percaya, maka bersukacitalah.”—General Conference Buletiin, 10 April 1901.

Dorong kelas anda untuk berkongsi mengapa mereka percaya bahawa jaminan keselamatan adalah asas kepada semua kesaksian yang efektif. Minta seorang anggota kelas membaca 1 Yohanes 5: 11-13 dan bincangkan ayat-ayat ini di dalam kelas. Di manakah jaminan hidup kekal ditemui?

Baca dan bincangkan pernyataan berikut: “Apabila pandangan itu terarah kepadaNya, kehidupan akan menemui pusatnya. . . . Kewajipan menjadi satu kegembiraan dan mengorbankan kesenangan. Untuk menghormati Kristus, menjadi seperti Dia, bekerja untuk Dia, adalah cita-cita tertinggi hidup dan kegembiraannya yang terbesar.”—Ellen G. White, Education, ms. 297.