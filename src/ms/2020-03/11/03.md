---
title:  Kuasa yang Mengubah oleh Kesaksian Peribadi
date:  07/09/2020
---

Yohanes dan Yakobus, anak lelaki kepada Zebedeus, yang lebih dikenal sebagai “ ‘anak-anak guruh’ ” (Mrk. 3:17). Malahan, Yesus sendiri yang memberikan nama panggilan tersebut kepada mereka. Satu gambaran pembawaan Yohanes yang penuh amarah berlaku ketika Yesus dan murid-muridNya sedang berjalan melintasi Samaria. Sewaktu mereka mencuba mencari tempat untuk berehat pada malam itu, mereka menerima tentangan oleh kerana sikap prejudis orang-orang Samaria terhadap orang-orang Yahudi. Orang-orang Samaria menolak walaupun cuma untuk sebuah bilik dengan kemudahan yang paling kurang.

Yakobus dan Yohanes berfikir bahawa mereka mempunyai penyelesaian kepada masalah itu. “Ketika dua muridNya, iaitu Yakobus dan Yohanes, melihat hal itu, mereka berkata: ‘Tuhan, apakah Engkau mau, supaya kami menyuruh api turun dari langit untuk membinasakan mereka?’ ” (Luk. 9:54). Yesus menegur kedua saudara lelaki itu, dan mereka meninggalkan perkampungan itu dengan diam-diam. Cara Yesus adalah cara kasih, bukan dengan kekerasan.

Melalui kehadiran kasih Tuhan, sikap terburu-buru dan panas baran Yohanes diubah menjadi roh yang pengasih, baik hati dan lemah-lembut. Dalam surat Yohanes yang pertama, kata kasih disebut hampir empat puluh kali; dalam bentuk kata yang lain, sebanyak 50 kali.

`Baca 1 Yoh. 1:1-4, 1 Yoh. 3:1; 1 Yoh. 4:7-11; dan 1 Yoh. 5:1-5. Apa yang diberitahukan ayat-ayat ini kepada anda tentang kesaksian Yohanes dan perubahan-perubahan yang berlaku di dalam hidupnya kerana interaksinya dengan Yesus?`

Terdapat satu prinsip abadi alam semesta. Ellen G. White menyatakan prinsip ini dengan baik dalam kata-kata berikut: “Penggunaan kekerasan bertentangan dengan asas-asas pemerintahan Tuhan; Dia menghendaki hanya pelayanan kasih; dan kasih tidak dapat dipaksakan; kasih tidak dapat diperoleh dengan kekerasan atau kekuasaan. Hanyalah kasih yang membangkitkan kasih itu.”—The Desire of Ages, ms. 22.

Apabila kita telah membuat komitmen untuk Kristus, kasihNya akan bersinar menerusi kita kepada orang lain. Kesaksian Kristian yang paling berkuasa adalah hidup yang telah diubah. Ini tidak bermakna bahawa kita tidak akan pernah melakukan kesilapan, dan bahawa adakalanya kita tidak menjadi saluran kasih dan belas kasihan sepertimana kita sepatutnya. Ini bermaksud, secara ideal, bahawa kasih Kristus mengalir dari kehidupan kita, dan kita akan menjadi berkat kepada orang-orang di sekeliling kita.

`Sebaik mana anda memantulkan kasih Kristus kepada orang lain? Fikirkan implikasi jawapan anda.`