---
title:  Bersaksi dengan Kepastian
date:  09/09/2020
---

`Baca 1 Yohanes 5:11-13; Ibrani 10:19-22; dan 1 Korintus 15:1, 2. Apakah kepastian hidup kekal yang diberikan oleh Kitab Suci yang memperbolehkan kita untuk bersaksi tentang keselamatan kita dalam Kristus dengan yakin?`

Jika kita tidak mempunyai kepastian keselamatan peribadi dalam Kristus, tidak mungkin bagi kita untuk mengongsikannya dengan orang lain. Kita tidak dapat mengongsikan apa yang kita sendiri tidak miliki. Terdapat beberapa umat Kristian yang tekun, yang hidup dalam ketidakpastian yang berpanjangan, tertanya-tanya apakah mereka akan pernah cukup baik untuk diselamatkan. Seperti yang dikatakan oleh seorang pengkhotbah yang bijak pada dahulukala, “Ketika saya melihat diri saya, saya tidak melihat ada kemungkinan untuk diselamatkan. Apabila saya melihat Yesus, saya tidak melihat kemungkinan untuk hilang.” Kata-kata Tuhan berkumandang dengan kepastian sepanjang zaman, “ ‘Berpalinglah kepadaKu dan biarkanlah dirimu diselamatkan, hai ujung-ujung bumi! Sebab Akulah Tuhan dan tidak ada yang lain’ ” (Yes. 45:22).

Tuhan kita menginginkan agar setiap kita bersukacita dalam keselamatan yang dianugerahkannya dengan percuma. Dia merindukan kita untuk mengalami apa yang dimaksudkan dengan disucikan oleh kasih karuniaNya dan dibebaskan dari hukuman rasa bersalah yang diakibatkan oleh dosa. Seperti yang dikatakan oleh Paulus dalam Roma 5, “Sebab itu, kita yang dibenarkan kerana iman, kita hidup dalam damai sejahtera dengan Tuhan oleh kerana Tuhan kita, Yesus Kristus” (Rm. 5:1). Dia menambah bahawa kita boleh mendapatkan kepastian kerana “Demikianlah sekarang tidak ada penghukuman bagi mereka yang ada di dalam Kristus Yesus” (Rm. 8:1). Rasul Yohanes menyokong bahawa “Barangsiapa memiliki Anak, dia memiliki hidup; barangsiapa tidak memiliki Anak, ia tidak memiliki hidup” (1 Yoh. 5:12).

Jika dengan iman kita menerima Yesus, dan Dia hidup di dalam hati kita melalui Roh KudusNya, anugerah hidup kekal adalah milik kita pada hari ini. Ini tidak bererti bahawa, setelah kita mengalami anugerah Tuhan dan keselamatan dalam Kristus, kita tidak akan pernah kehilangannya (2 Ptr. 2:18-22, Ibr. 3:6, Why. 3:5). Kita sentiasa mempunyai kebebasan untuk meninggalkanNya, namun setelah kita mengalami kasihNya dan mengerti betapa besar pengorbananNya, kita tidak akan pernah memilih untuk meninggalkan Dia yang begitu mengasihi kita. Hari demi hari kita akan mencari peluang untuk mengongsikan dengan orang lain kasih karunia yang telah diberikan kepada kita dalam Yesus.

`Adakah anda memiliki kepastian keselamatan dalam Yesus? Jika demikian, atas dasar apa? Mengapakah anda mempunyai kepastian tersebut? Di manakah ia didapati? Disebaliknya, jika anda tidak pasti, mengapakah anda tidak pasti? Bagaimanakah anda mendapatkan kepastian itu?`