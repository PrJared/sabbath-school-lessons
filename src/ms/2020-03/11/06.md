---
title:  Sesuatu yang Bernilai untuk Disaksikan
date:  10/09/2020
---

“Namun aku hidup, tetapi bukan lagi aku sendiri yang hidup, melainkan Kristus yang hidup di dalam aku. Dan hidupku yang kuhidupi sekarang di dalam daging, adalah hidup oleh iman dalam Anak Tuhan yang telah mengasihi aku dan menyerahkan diriNya untuk aku” (Gal. 2:20).

Pengorbanan sudah pasti ada apabila kita menerima Kristus. Ada perkara-perkara yang Dia minta kita untuk serahkan. Yesus menyatakan dengan jelas bentuk komitmen yang diperlukan untuk mengikuti Dia: “ ‘Setiap orang yang mau mengikut Aku, dia harus menyangkal dirinya, memikul salibnya setiap hari dan mengikut Aku’ ” (Luk. 9:23). Kematian di kayu salib adalah kematian yang amat perit. Kadangkala, ia menyakitkan untuk meninggalkan keinginan-keinginan yang dikasihi dan tabiat-tabiat yang dibentuk sepanjang hidup, namun ganjarannya nanti melebihi dari kesakitan itu.

Kesaksian-kesaksian luar biasa yang memberikan impak yang boleh mengubah hidup orang lain berfokuskan kepada apa yang Kristus telah lakukan bagi kita, bukan apa yang kita telah tinggalkan bagiNya. Ia berpusat kepada pengorbananNya, bukan pada, kononnya, “pengorbanan” kita. Tuhan tidak pernah meminta kita untuk menyerahkan apa-apa yang boleh memberikan kepentingan terbaik untuk kita.

Namun, sejarah Kekristenan dipenuhi dengan kisah orang-orang yang telah melakukan pengorbanan-pengorbanan yang besar demi Kristus. Bukan kerana orang-orang ini berusaha mendapatkan keselamatan, atau perbuatan-perbuatan mereka ini, tidak kira betapa pun tidak mementingkan diri atau penuh pengorbanan, memberikan  nilai yang baik kepada mereka di hadapan Tuhan. Malahan, dalam kebanyakan kes, oleh kerana menyedari apa yang Kristus telah lakukan untuk mereka, para lelaki dan wanita ini rela meletakkan semuanya pada mezbah korban, menurut panggilan Tuhan dalam kehidupan mereka.

`Baca Yohanes 1:12, Yohanes 10:10, Yohanes 14:27, dan 1 Korintus 1:30. Kesaksian kita selalu berdasarkan kepada apa yang Kristus telah lakukan bagi kita. Senaraikan beberapa pemberian kasih karuniaNya yang dinyatakan di dalam ayat-ayat ini.`

Berdasarkan teks-teks di atas, fikirkan tentang apa yang Kristus telah lakukan untuk anda. Anda mungkin seorang Kristian yang berdedikasi sepanjang hidup anda, atau mungkin anda telah mengalami pertaubatan yang lebih dramatik. Renungkan betapa baiknya Yesus kepada anda serta tujuan, kedamaian, dan kebahagiaan yang Dia berikan kepada anda. Fikirkanlah waktu-waktu Dia telah memberikan kekuatan kepadamu untuk melalui pengalaman yang sukar dalam kehidupan anda.

`Apakah pengorbanan-pengorbanan yang anda dipanggil untuk lakukan demi Kristus? Apakah yang anda pelajari dari pengalaman-pengalaman anda yang boleh menjadi berkat kepada orang lain?`