---
title:  'Kelompok Kecil: Idea Tuhan yang Pertama'
date:  30/08/2020
---

`Baca Kejadian 1:1, 2, 26; Ibrani 1:1, 2; dan Efesus 3:8, 9. Bagaimanakah ayat-ayat ini menunjukkan persekutuan Ketuhanan?`

Bapa, Anak dan Roh Kudus bersama-sama terlibat sama dalam Penciptaan. Masing-masing mereka mempunyai tugasan yang berbeza namun bekerja bersama-sama dalam persekutuan yang tidak terpisahkan. Tuhan Bapa adalah Perancang Utama, arkitek yang ulung. Dia melaksanakan rancanganNya melalui Yesus, ejen yang aktif dalam Penciptaan, dalam kesatuan kuasa Roh Kudus. Perbuatan ajaib yang luar biasa itu begitu jauh dari jangkauan pengertian kita. Apa yang boleh kita mengerti, dan dengan jelas, juga, bukan hanya realiti dunia dan kosmos yang diciptakan tetapi bahawa Tuhan sendirilah yang menjadikan semuanya itu (lihat Rm. 1:18-20).

Kelompok kecil adalah idea Tuhan yang pertama. Walaupun seseorang harus berhati-hati ketika menggunakan analogi yang berkaitan dengan banyak aspek Tuhan yang penuh misteri, mari kita menggunakannya secara bebas dan mengatakan bahawa Bapa, Anak, dan Roh Kudus membentuk “kelompok kecil” yang pertama dalam sejarah keselamatan. Mereka sama-sama turut serta dalam penciptaan umat manusia dan kemudian penebusan manusia selepas peristiwa Kejatuhan itu.

`Bandingkan Yohanes 10:17, 18 dengan Roma 8:11; dan 1 Korintus 15:15. Bagaimanakah kebangkitan Kristus menunjukkan kesatuan di antara Bapa, Anak, dan Roh Kudus dalam rencana keselamatan?`

Bapa, Anak dan Roh kudus disatukan dalam satu “kelompok kecil” dengan tujuan segera untuk membebaskan umat manusia. “Rencana keselamatan mendapat tempat dalam majlis Yang Kekal dari keabadian.”—Ellen G.White, Fundamentals of Christian Education, ms. 186. Tidak ada yang lebih penting bagi Tuhan selain daripada menyelamatkan orang-orang sebanyak mana yang mungkin (1 Tim. 2:4, 2 Ptr. 3:9). Kelompok-kelompok kecil mungkin mempunyai pelbagai tujuan seperti yang akan kita pelajari dalam pelajaran minggu ini, namun matlamatnya yang terutama berfokuskan kepada memenangi orang-orang yang hilang bagi Yesus. Iaitu, bekerja dalam kelompok-kelompok kecil, kita dapat menolong bukan sahaja diri kita tetapi juga orang lain. Matlamat mutlak kelompok-kelompok kecil kita seharusnya untuk memenangkan jiwa.

`Selami tentang misteri kesatuan Tuhan kita. Ia sukar untuk difahami, bukan? Namun, bukankah kita masih boleh mempercayai apa yang kita tidak dapat fahami dengan sepenuhnya? Mengapakah prinsip ini penting untuk diikuti oleh umat-umat Kristian dalam hal iman?`