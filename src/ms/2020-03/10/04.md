---
title:  Diatur untuk Pelayanan
date:  01/09/2020
---

`Baca 1 Korintus 12:12-25. Bagaimana tubuh manusia memberikan gambaran yang sangat baik untuk bekerjasama secara harmoni dalam kelompok kecil?`

Paulus bukan sahaja menunjukkan kepentingan karunia-karunia roh dalam kehidupan gereja, tetapi dia juga mencadangkan satu model bagaimana karunia ini akan lebih teratur. Dia membincangkan karunia-karunia roh dalam konteks tubuh Kristus dan bagaimana ia boleh berfungsi.

Penyelidikan anatomi dan fisiologi memperlihatkan bahawa organ-organ tubuh disusun dalam sistem yang berbeza namun saling berhubungkait. Contohnya, sistem pencernaan, kardiovaskular, pernafasan, dan kerangka tubuh adalah antara beberapa daripada sistem organ tubuh yang rumit. Karunia-karunia roh adalah seperti bahagian-bahagian tubuh yang berlainan ini. Setiap bahagian berfungsi pada tahap terbaik apabila  ditata ke dalam sistem atau kelompok.  Malah, dalam kebanyakan kes, organ-organ tubuh tidak dapat berfungsi secara sendirian. Tubuh kita bukan sekadar satu gumpalan dengan organ yang terpisah-pisah, yang bebas melakukan fungsi mereka masing-masing. Setiap fungsi tubuh disusun dalam sistem yang berkait rapat, yang bekerja bersama-sama untuk satu matlamat yang sama.

Semua ini memberitahukan kita sesuatu tentang persekitaran di mana kita boleh menggunakan karunia-karunia roh kita dengan terbaik. Sangat mudah untuk merasa tawar hati apabila anda bekerja sendirian, namun apabila kita adalah sebahagian daripada satu kelompok kecil dengan orang-orang yang mempunyai kecenderungan dan tujuan yang sama, kita dapati usaha kita akan lebih fokus dan berlipat ganda.

Kelompok-kelompok kecil menyediakan  persekitaran yang paling baik untuk kita menggunakan karunia-karunia roh kita dan menjadi jantung kepada pelayanan penjangkauan jemaat setempat.

Ellen G. White menegaskan nilai kelompok-kelompok kecil dalam kata-kata ini: “Pembentukan kompeni-kompeni kecil sebagai dasar usaha Kristian telah disampaikan kepada saya oleh Dia yang tidak bercela. Sekiranya terdapat bilangan yang besar di dalam gereja, biarlah anggota-anggotanya dibentuk menjadi kompeni-kompeni kecil, untuk bekerja bukan hanya bagi anggota-anggota gereja, tetapi juga bagi orang yang tidak percaya. Sekiranya di satu tempat hanya ada dua atau tiga orang yang mengetahui kebenaran, biarlah mereka membentuk diri mereka menjadi satu kelompok pengerja-pengerja. Biarlah mereka menjaga agar jalinan kesatuan mereka tidak putus, saling mengasihi dan bersatu, mendorong satu sama lain untuk maju, masing-masing memperoleh keberanian dan kekuatan dari dorongan orang lain.”—Testimonies for the Church, jilid 7, ms. 21, 22.

Pelayanan kelompok kecil diurapi oleh Tuhan untuk memampukan setiap anggota gereja bertumbuh secara rohani, mengalami persahabatan yang erat, dan menggunakan anugerah pemberian Tuhan dalam pelayanan.

`Renungkan pernyataan Ellen G. White di atas. Selidiki frasa demi frasa. Bagaimanakah nasihat yang indah ini boleh dilaksanakan di dalam gereja anda?`