---
title:  Komen Guru
date:  04/09/2020
---

**Ayat-ayat Utama**: Kejadian 1:1-3

**Fokus Pembelajaran**: 1 Korintus 12:12-25; Kisah Para Rasul 2:41-47; Kisah Para Rasul 6:3-7; Kisah Para Rasul 12:5, 12-18; Kisah Para Rasul 16:9, 10; Kisah Para Rasul 16:14, 15.

#### Bahagian I: Ringkasan

Di beberapa bahagian dunia, kelompok kecil menjadi asas pembangunan dan penjangkauan rohani bagi gereja. Di bahagian lain dunia, ada sedikit, jika ada, kelompok kecil dalam jemaat-jemaat setempat. Kelompok-kelompok kecil dijelaskan di seluruh Kitab Suci dalam pelbagai cara. Walaupun kelompok-kelompok kecil dibentuk dalam Keluaran sebagai sebahagian dari rancangan organisasi Musa bagi bangsa Israel, mereka menjadi fokus utama kesaksian Perjanjian Baru baik dalam pelayanan Yesus mahupun dalam pelayanan gereja abad yang pertama.

Kelompok kecil membawa pelbagai fungsi dalam Alkitab, dan tidak semuanya diatur dengan cara yang sama. Terdapat pelbagai jenis kelompok. Sebahagian daripadanya berfungsi sebagai kelompok yang memupuk, yang menekankan doa dan pembelajaran Alkitab. Kelompok-kelompok kecil yang lain lebih banyak memberi tumpuan kepada kesaksian dan penjangkauan, manakala kelompok lain lagi menyediakan persahabatan Kristian dan perbincangan penyelesaian masalah. Ciri yang paling umum dalam Kitab Suci adalah bahawa kelompok kecil menggabungkan doa, pembelajaran Alkitab, persahabatan, dan kesaksian. Kelompok kecil yang berjaya, yang berterusan haruslah mempunyai keempat-empat elemen ini.

Kelompok kecil yang gagal menentukan fokus misi selalunya tidak bertahan lama. Kelompok kecil dengan satu fokus misi sahaja dan dengan sedikit atau tidak ada doa, pembelajaran Alkitab, dan persahabatan sering “melelahkan” ahli-ahli mereka dalam aktiviti yang tidak ada henti-hentinya. Dalam pelajaran minggu ini, kita akan melihat sekilas kepada kelompok kecil Perjanjian Lama, tetapi kita akan menghabiskan sebahagian besar masa kita untuk mengkaji dengan teliti pelayanan kelompok kecil Yesus dan juga kelompok kecil yang beraneka ragam dalam buku Kisah Para Rasul.

#### Bahagian II: Ulasan

Ayat pertama dalam Alkitab, “Pada mulanya Tuhan menciptakan langit dan bumi” (Kej. 1:1) menggunakan kata jamak bagi perkataan Tuhan di dalam ayat tersebut. Ia adalah kata nama Ibrani “Elohim.” Di sepanjang sejarah Kristian, para ilmiawan telah melihat di dalam ayat ini konsep tentang Triniti, atau Bapa, Anak dan Roh Kudus.

Konsep ini lebih jelas lagi dalam Kejadian 1:26. “Berfirmanlah Tuhan: ‘Baiklah Kita menjadikan manusia menurut gambar dan rupa Kita’ ” (Kej. 1:26). Di sini, kata nama jamak untuk Tuhan (Elohim) digabungkan dengan kata ganti diri jamak “ ‘Kita’ ” (‘Us’ dalam Bahasa Inggeris) dan kata ganti diri menunjukkan kepemilikan “ ‘Kita’ ” (‘Our’ dalam Bahasa Inggeris) untuk menyatakan sekali lagi sifat jamak Triniti. Kejadian 1, digabungkan dengan penyingkapan-penyingkapan Kitab Suci yang seterusnya, menyediakan bukti kukuh bahawa Bapa, Anak, dan Roh Kudus, sebagai tiga Peribadi yang terpisah, bersekutu dalam satu kelompok kecil yang tidak terpisahkan, dan bekerja bersama-sama dalam peranan yang berbeza untuk menciptakan dunia ini dan alam semesta. (Lihat Kej. 1:1, 2; Ef. 3:9; Ibr. 1:1-3; Kol. 1:13-17).

Alkitab mengajarkan bahawa Tuhan tidak wujud sendirian. Bapa, Anak, dan Roh Kudus wujud bersama dari semua kekekalan dalam persekutuan yang intim dan dengan kasih berlimpah antara satu sama lain. Kasih yang dicerminkan dalam perhubungan Triniti ini dan kerjasama mereka bersama dalam Penciptaan dan Penebusan, menjadi satu teladan bagi semua kelompok kecil pada hari ini.

Kita melihat kebenaran ini sebagai teladan dalam Perjanjian Baru, terutama dalam pelayanan Yesus dan murid-muridNya. Lukas 6:13 mencatatkan bahawa Yesus telah memilih kedua-belas murid-murid itu dari kalangan pengikutNya yang ramai. Sebelum pemilihanNya, “semalam-malaman Dia berdoa kepada Tuhan” (Luk. 6:12). Sementara Roh Kudus membisikan kepadaNya, Dia memilih dua belas murid untuk menjadi anggota kelompok kecilNya. Dalam kelompok kecil itu, Petrus, Yakobus, dan Yohanes mempunyai hubungan paling dekat denganNya. Yesus berdoa bersama-sama dengan dan juga untuk murid-muridNya. Dia mengongsikan Firman Tuhan dengan mereka. Mereka sering makan bersama, menjalinkan ikatan persahabatan yang berkekalan, mengalami kehidupan satu sama lain dan turut serta dalam misi Kristus bersama-sama.

Walaupun mereka adalah orang-orang dari berbagai latar belakang, keperibadian yang berlainan, perangai yang jauh berbeza, dan pemahaman yang beraneka ragam, Yesus dapat menyatukan mereka setelah kebangkitanNya dengan fokus tunggal untuk menjangkau dunia bagi Kristus. Bersama-sama mereka lebih kuat daripada apabila mereka berpisah. Dalam kesatuan ada kekuatan, dan dalam perpecahan ada kelemahan. Apabila anggota gereja diatur dalam kelompok-keompok kecil, bersatu dalam misi, di mana setiap anggota memahami peranannya dalam tubuh Kristus, gereja akan memiliki kesaksian yang berkuasa kepada dunia.

Mari kita perhatikan beberapa contoh pelayanan kumpulan kecil dalam buku Kisah Para Rasul. Kisah Para Rasul 2 mencatat bahawa terdapat 3,000 orang yang dibaptis pada hari Pentakosta. Bagaimanakah orang Kristian awal ini dipupuk selepas  pertaubatan mereka? Apa yang menjadikan gereja Kristian itu kukuh? Catatan itu menyatakan, “Mereka bertekun dalam pengajaran rasul-rasul dan dalam persekutuan. Dan mereka selalu berkumpul untuk memecahkan roti dan berdoa” (Kis. 2:42). Petikan ini sangat penting dalam memberikan panduan. Orang-orang baru yang bertobat itu dibimbing dalam kelompok-kelompok kecil melalui doa, persahabatan sosial, dan pembaharuan iman melalui pembelajaran Alkitab. Kehidupan mereka dipenuhi dengan “kegembiraan” dan “pujian.” Masyarakat di sekeliling mereka tergerak oleh kesaksian kata-kata mereka dan kesaksian kehidupan mereka. Kesaksian ini begitu berkuasa sehinggakan “tiap-tiap hari Tuhan menambahkan jumlah mereka” (Kis. 2:47). Sebuah gereja yang bersatu, dibangunkan untuk pelayanan, merupakan saksi yang amat berkuasa dalam komuniti.

Dalam 1 Korintus 2, Rasul Paulus menggunakan gambaran/imej tubuh Kristus untuk menerangkan struktur organisasi gereja. Setiap anggota mempunyai sumbangan yang bernilai untuk diberikan dalam tubuh itu. Apabila kita memikirkan tentang tubuh manusia, kita mengetahui bahawa anggota-anggota badan yang berbeza itu disusun dalam sistem yang teratur. Setiap anggota tubuh tidak berfungsi secara sendirian. Tubuh manusia terdiri daripada 11 sistem penting untuk membolehkan seluruh tubuh  berfungsi dengan efektif. Beberapa contoh adalah seperti sistem pencernaan, sistem peredaran darah, sistem saraf, dan sistem pernafasan.

Bayangkan sistem pernafasan sebagai kelompok kecil dengan anggota yang berbeza membekalkan oksigen kepada sel-sel, termasuk hidung, mulut, laring, trakea, dan bronkus. Sistem pernafasan membawa hidup melalui saluran-saluran udara ke seluruh badan. Bolehkah anda mulai memahami mengapa Roh Kudus mengilhami Rasul Paulus untuk menggunakan tubuh sebagai ilustrasi gereja?

Rasul Paulus menyatakan, “Kamu semua adalah tubuh Kristus dan kamu masing-masing adalah anggotanya” (1 Kor. 12:27). Anggota-anggota, diatur dalam kelompok-kelompok kecil, masing-masing menyumbangkan karunia-karunia peribadi mereka kepada semua, membentuk satu suasana yang sihat untuk para anggotanya bertumbuh secara rohani dan untuk gereja bertambah bilangannya. Apabila anda memikirkan tentang tubuh manusia, setiap bahagian tubuh mempunyai fungsinya masing-masing. Tidak ada penonton yang bermalas-malasan. Setiap anggota tubuh mempunyai peranan untuk dilakukan. Satu Korintus 12:20-22 memberikan penekanan yang jelas kepada poin ini. “Memang ada banyak anggota, tetapi hanya satu tubuh. Jadi mata tidak dapat berkata kepada tangan, ‘Aku tidak membutuhkan engkau’; Dan kepala tidak dapat berkata kepada kaki, ‘Aku tidak membutuhkan engkau.’ Malahan justru anggota-anggota tubuh yang nampaknya paling lemah, yang paling dibutuhkan.”

Setiap anggota gereja sangat penting. Masing-masing telah diberikan karunia untuk pelayanan di dalam tubuh. Kelompok kecil menjadi alat yang Tuhan gunakan untuk memfokuskan kesaksian setiap anggota untuk kebaikan seluruh tubuh. Kumpulan-kumpulan yang saling berkaitan ini, dengan peranan dan tanggungjawab yang berbeza-beza, menjadi asas bagi gereja yang sihat. Penglibatan dalam kelompok kecil memupuk komitmen, tanggungjawab, dan pertanggungjawaban Kristian. Agama Kristian bukan pekerjaan secara sendirian. Kita adalah orang Kristian di dalam komuniti, memberi sumbangan dengan menggunakan karunia-karunia kita dalam komuniti dan untuk komuniti.

Berikut adalah beberapa contoh praktikal dalam buku Kisah Para Rasul. Dalam Kisah Para Rasul 6, satu masalah muncul di dalam gereja, berkaitan dengan  pemberian makanan kepada janda-janda yang miskin. Timbul “sungut-sunggut” bahawa janda-janda yang berbahasa Yunani diabaikan dalam pembahagian makanan setiap hari. Isu ini berpotensi untuk menjadi pemisah yang akan memecah-belahkan gereja. Bagaimana masalah itu diselesaikan? Satu kelompok kecil yang disebut diakon ditubuhkan untuk membuat pertemuan, mencari kebaikan pertubuhan itu, dan membuat penyelesaian. Hasil daripada kesatuan orang-orang saleh yang berkarunia ini, masalah itu diselesaikan. Berikut adalah satu lagi contoh keberkesanan kelompok  kecil dalam buku Kisah Para Rasul. Dalam Kisah Para Rasul 12, Petrus dipenjarakan oleh Raja Herodes. Kelihatannya, kebinasaan Petrus telah dimeteraikan. Namun, gereja membentuk satu kelompok kecil doa di rumah. Anggota-anggotanya mencari Tuhan dengan segenap hati mereka. Dalam cara yang ajaib, Petrus dibebaskan. Kelompok-kelompok kecil yang dibentuk oleh anggota-anggota yang mempunyai komitmen, dan berdoa, akan membuat perbezaan yang kekal.

Dalam Kisah 16, Rasul Paulus mengatur satu pasukan mubaligh-perubatan, termasuk Lukas dan seorang anak muda di bawah didikan Paulus, Timotius, untuk menginjil di Yunani. Gereja-gereja yang ditubuhkan di Filipi, Tesalonika, dan Korintus membuktikan keberkesanan pekerjaan mereka. Berikut adalah tiga jenis kelompok kecil — kelompok Kisah 6 yang bekerja terutamanya di dalam gereja, kumpulan doa Kisah 12, dan kumpulan penginjilan Kisah 16.

Salah satu perkara yang kita perlu awasi tentang organisasi kelompok kecil adalah pemikiran bahawa setiap kelompok itu harus sama. Dalam Perjanjian Baru, terdapat beberapa kelompok yang berbeza, memenuhi keperluan yang berbeza, dan melaksanakan pelayanan yang berbeza untuk kebaikan semua.

Setiap kelompok terlibat dalam doa, persekutuan, mempelajari Firman, dan pelayanan. Namun, bentuk, struktur, dan pelayanan kelompok itu berbeza-beza, iaitu berdasarkan karunia-karunia para anggota. Terdapat beberapa kelompok yang bertalenta dalam memberi rawatan yang melayani di dalam tubuh Kristus, sementara kelompok lain pula adalah kelompok misi yang memberi tumpuan kepada pelayanan memenangkan orang-orang yang hilang bagi Kristus.

#### Bahagian III: Penerapan Hidup

Sebagai tambahan kepada kesaksian peribadi kita untuk Kristus, kelompok-kelompok kecil memberikan peluang agar gabungan karunia-karunia setiap anggota dapat digunakan sepenuhnya sesuai dengan kemampuan mereka. Tiap-tiap orang tidak dipanggil untuk melakukan hal yang sama, tetapi setiap orang dipanggil untuk menggunakan karunia yang Tuhan telah berikan kepadanya. Kelompok kecil adalah cara yang menyeronokkan untuk terlibat dalam kehidupan gereja. Berikut adalah beberapa jenis kelompok kecil untuk dikongsi dengan kelas anda:

1.	Unit-unit Bertindak Sekolah Sabat: Kelas-kelas Sekolah Sabat Dewasa bertemu untuk berdoa, bersahabat, mengongsikan makanan, mempelajari Alkitab, dan merancang aktiviti-aktiviti penjangkauan. Di beberapa tempat di dunia ini, unit-unit bertindak Sekolah Sabat ini merupakan dasar kepada pertumbuhan gereja.
2.	Kelompok Penginjilan: Kelompok kecil terdiri dari 6-12 anggota gereja yang mempunyai karunia dan dan minat yang sama, bersatu untuk menyelesaikan tugas pelayanan tertentu. Contohnya ialah jangkauan pelayanan kesihatan sekolah memasak, seminar pengurusan stres, seminar gaya hidup dan lain-lain. Contoh lain mungkin adalah pelayanan keluarga, pelayanan pemuda, pelayanan pembelajaran Alkitab, atau pelayanan bahan bacaan di mana Roh Kudus memimpin para anggota dengan minat yang serupa membentuk kelompok kecil untuk menggunakan karunia mereka bagi menjangkau masyarakat.
3.	Kelompok Pemupuk: Ini adalah kelompok kecil terdiri dari 6-12 anggota gereja dengan tujuan utamanya menjaga dan memperkuatkan iman anggota gereja yang ada. Kelompok-kelompok ini sering bertemu di rumah selama tiga hingga enam bulan untuk berkongsi kegembiraan dan kesedihan, serta pergelutan dan kemenangan masing-masing sementara mereka berdoa, berkongsi, mempelajari Firman Tuhan dan berkumpul bersama.

Berikut adalah tiga kemungkinan-kemungkinan praktikal agar anda melibatkan diri dengan lebih aktif untuk Kristus:

1.	Pernahkah anda terfikir untuk memulakan kumpulan pemupuk kecil di rumah anda?
2.	Adakah kelompok penginjilan yang Roh Kudus dorong anda untuk sertai?
3.	Apa pendapat anda tentang kelas Sekolah Sabat kita menjadi unit tindakan Sekolah Sabat yang bertemu sebulan sekali untuk berdoa, bersahabat,  mempelajari Firman, dan merancang kegiatan misi kelas Sekolah Sabat?

Dalam gereja Kristian Perjanjian Baru, tidak ada pemerhati atau penonton. Jadi, mari kita melibatkan diri. Kita akan bertumbuh dalam Kristus, dan orang lain akan diberkati sementara kita menggunakan karunia-karunia kita untuk melayani dalam konteks kelompok kecil.