---
title:  Kuasa Roh Kudus yang Mengubah Kehidupan
date:  30/07/2020
---

Penelitian yang mendalam terhadap buku Kisah Para Rasul mengungkapkan Tuhan melalui RohNya yang melakukan mukjizat-mukjizat di dalam kehidupan manusia. Kisah Para Rasul merupakan satu kajian kes tentang kemenangan Injil ke atas prejudis budaya, perubahan seumur hidup, tabiat yang telah berakar, dan mengajar manusia sejagat akan kasih karunia dan kebenaran Kristus. Roh Kudus bertemu dengan orang-orang di mana mereka berada, tetapi tidak meninggalkan mereka di sana. Di hadapan hadiratNya, mereka diubah. Kehidupan mereka diubah.

`Baca Kis. 16:11-15, 23-34; Kis. 17:33, 34; dan Kis. 18:8. Ini hanyalah beberapa daripada cerita pertaubatan di dalam Alkitab. Apakah yang diajarkan oleh setiap peristiwa ini kepada kita tentang kuasa Tuhan dalam mengubah kehidupan pelbagai orang dengan latar belakang yang berbeza?`

Betapa sekumpulan orang yang menakjubkan. Lidia adalah seorang ahli perniagaan berbangsa Yahudi yang kaya raya, dan pengawal penjara di Filipi pula seorang penjawat awam golongan kelas pertengahan berbangsa Roma. Roh Kudus boleh menjangkau semua lingkungan masyarakat. KuasaNya yang mengubah hidup menjangkau kedua-dua lelaki dan perempuan, miskin dan kaya, terpelajar dan tidak terpelajar.

Dua watak terakhir dalam senarai kita sama-sama menakjubkan. Kisah Para Rasul 17:34 merujuk kepada kisah  pertaubatan Dionisius, anggota majlis Areopagus. Areopagus Atena merupakan sebahagian daripada majlis para hakim undang-undang yang membicarakan kes-kes mahkamah. Mereka terkemuka, dan merupakan anggota-anggota masyarakat Yunani yang disegani.

Melalui kuasa Roh Kudus, pelayanan Rasul Paulus menjangkau bahkan golongan masyarakat yang tinggi darjatnya. Krispus (Kis.18:8) adalah seorang pemimpin dalam Sinagog Yahudi. Dia merupakan kepala ibadat yang sudah sebati dengan pemikiran Perjanjian Lama Yahudi, tetapi Roh Kudus masuk menembusi dan mengubah hidupnya. Kes-kes sejarah ini menunjukkan bahawa sementara kita bersaksi bagi Kristus dan mengongsikan FirmanNya kepada orang lain, Roh Kudus melakukan perkara-perkara luarbiasa di dalam kehidupan orang-orang yang datang dari pelbagai latar belakang, budaya, pendidikan, dan kepercayaan. Kita tidak boleh dan seharusnya tidak membuat andaian tentang siapa yang boleh dan siapa yang tidak boleh dijangkau. Tugas kita adalah bersaksi kepada siapa sahaja dan setiap orang yang dibawa ke dalam hidup kita. Tuhan akan melakukan yang selebihnya.

`Kematian Kristus adalah universal; iaitu, ia adalah untuk setiap manusia. Apa yang diajarkan oleh kebenaran yang penting ini kepada kita tentang bagaimana kita seharusnya tidak pernah membuat andaian bahawa terdapat sebahagian yang berada di luar lingkungan keselamatan?`