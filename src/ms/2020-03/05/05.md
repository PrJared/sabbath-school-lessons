---
title:  Roh Kudus, Firman dan Kesaksian
date:  29/07/2020
---

Firman Tuhan menjadi jantung kepada kesaksian gereja Perjanjian Baru. Sebahagian besar daripada khotbah Petrus pada hari Pentakosta diambil dari Perjanjian Lama untuk membuktikan bahawa Kristus adalah Mesias. Kesaksian Stefanus yang menghampiri kematiannya pada hari Pentakosta mengimbas kembali sejarah bangsa Israel dalam Perjanjian Lama. Petrus merujuk kepada “firman yang Dia suruh sampaikan kepada orang-orang Israel” (Kisah Para Rasul 10:36) dan kemudian mengongsikan cerita tentang Kebangkitan kepada Kornelius. Rasul Paulus berulangkali merujuk kepada ramalan-ramalan penting Perjanjian Lama berkaitan dengan kedatangan Mesias, dan Filipus menerangkan dengan cermat kepada seorang berbangsa Etiopia kepentingan ramalan berkaitan Mesias dalam Yesaya 53. Dalam setiap peristiwa ini, murid-murid memberitakan Firman Tuhan, bukan perkataan mereka sendiri. Firman yang diilhamkan Roh itu menjadi dasar kepada keyakinan mereka.

`Baca Kis. 4:4, 31; Kis. 8:4; Kis. 13:48, 49; Kis. 17:2; Kis. 18:24, 25. Apa yang diajarkan oleh ayat-ayat ini kepada kita tentang hubungan di antara Roh Kudus, Firman Tuhan, dan kesaksian gereja Perjanjian Baru?`

Roh Kudus yang sama, yang telah mengilhamkan Firman Tuhan, bekerja melalui Firman untuk mengubah hidup. Terdapat kuasa yang mengubah kehidupan dalam Firman Tuhan kerana, melalui Roh, ia merupakan Firman Kristus yang hidup.

`Baca 2 Ptr. 1:21 dan Ibr. 4:12. Mengapakah Firman Tuhan begitu berkuasa dalam mengubah hidup?`

“Tenaga kreatif yang memanggil dunia-dunia kepada kewujudan ada dalam firman Tuhan. Firman ini memberikan kuasa; ia melahirkan hidup. Setiap perintah merupakan satu janji; diterima oleh kehendak, diterima ke dalam jiwa, ia membawa bersamanya hidup Dia yang Tidak Terbatas. Ia mengubah alam dan menciptakan semula jiwa dalam imej Tuhan.”—Ellen G. White, Education, ms. 126.

Sebab mengapa Alkitab mempunyai sedemikian kuasa yang boleh mengubah kehidupan adalah kerana Roh Kudus yang sama, yang telah mengilhamkan Alkitab pada mulanya, mengilhamkan dan mengubah kita sementara kita membacanya. Sementara kita mengongsikan Firman Tuhan kepada orang lain, Roh Kudus bekerja untuk mengubah kehidupan mereka melalui Firman yang telah diilhamkanNya. Tuhan telah berjanji untuk memberkati FirmanNya, bukan kata-kata kita. Kuasa itu ada di dalam Firman Tuhan, dan bukannya spekulasi manusia.