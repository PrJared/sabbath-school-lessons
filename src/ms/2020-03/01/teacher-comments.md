---
title:  Komen Guru
date:  03/07/2020
---

**Ayat-ayat Utama**: Lukas 15:1-7

**Fokus Pembelajaran**: Zefanya 3:17; Yohanes 7:37; 1 Timotius 2:3, 4; 2 Korintus 5:14, 15.

#### Bahagian 1: Ringkasan

Jauh di sudut hati Tuhan adalah keinginanNya agar semua orang diselamatkan dalam kerajaanNya. Tidak ada yang Dia inginkan selain daripada masing-masing kita mengalami kegembiraan keselamatan dan hidup kekal bersamaNya. Dia telah melepaskan semua kuasa syurga untuk menebus kita. Yesus datang ke bumi untuk mengungkapkan kasih Bapa yang tidak terbatas bagi umat manusia, menjalani kehidupan sempurna yang seharusnya kita jalani, menanggung hukuman atas dosa-dosa kita di kayu salib, dan menanggung kematian yang seharusnya kita alami.

Di dalam Kristus, kita melihat sepertimana Bapa itu yang sebenarnya. Yesus melenyapkan tanggapan dongeng bahawa Tuhan itu tidak pengasih. Ribuan tahun yang lalu, Lucifer, satu makhluk yang mempesonakan, menyalahtafsirkan perwatakan Tuhan. Yesus datang untuk membetulkan tanggapan itu. Tuhan bukan hakim yang pendendam atau zalim. Dia adalah Bapa yang pengasih dan menginginkan semua anak-anaknya pulang secepat mungkin.

Bersaksi, semuanya, adalah tentang Tuhan. Bersaksi maksudnya turut serta dalam misiNya. Ia adalah tentang mengongsikan kasihNya dengan orang lain. Ia juga merupakan pengungkapan kebaikanNya di dalam kehidupan dan perkataan kita. Sementara kita bersaksi kepada orang lain, kita memasuki kegembiraan terbesar dalam hidup dan menjadi lebih seperti Yesus. Pelayanan membuatkan sifat mementingkan diri mati kelaparan. Semakin giat kita mengongsikan kasih Tuhan, semakin bertambah kasih kita kepadaNya.

#### Bahagian II: Ulasan

Pernahkah anda bertanya kepada diri anda soalan ini, “Mengapa saya harus mengongsikan kepercayaan saya? Bukankah Tuhan melakukan semua yang Dia mampu untuk menyelamatkan manusia tanpa kesaksian saya? Adakah kesaksian membuat perbezaan dalam keselamatan peribadi seseorang?”

Memang benar bahawa Tuhan menyatakan diriNya dalam pelbagai cara. Dia tidak terbatas kepada kesaksian kita sahaja. Daud menegaskan, “Langit menceritakan kemuliaan Tuhan, dan cakrawala memberitakan pekerjaan tanganNya. Hari meneruskan berita itu kepada hari, dan malam menyampaikan pengetahuan itu kepada malam” (Mzm. 19: 1–3). Reka bentuk, keteraturan, dan simetri alam semesta memperlihatkan seorang Tuhan pereka dengan kebijaksanaan yang tidak terbatas.

Pelayanan Roh Kudus di setiap hati kita mewujudkan satu keinginan di dalam diri kita untuk mengenal Tuhan. Kerinduan untuk kekekalan dalam diri kita semua adalah bukti kuat tentang kewujudan Tuhan. Maka, tentu saja, ada penyediaan kecukupan di luar dugaan yang kita alami dan menyebabkan kita merenungkan realiti kehadiran Tuhan. Setiap kali kita mengalami cinta pada saat kita tidak layak mendapatkannya ataupun menerima perbuatan baik yang tidak disangka-sangka, kita melihat secara nyata penyataan sifat Tuhan. Tuhan sentiasa berusaha untuk menarik kita kepadaNya dengan pelbagai cara.

Sekiranya ini benar, maka mengapa bersaksi? Mengapa tidak membiarkan Tuhan melakukan pekerjaanNya dan melupakan semuanya ini? Mengapa tidak mengundurkan diri dan membiarkan alam, seperti yang dikatakan Daud, melakukan tugas menyatakan kemuliaan Tuhan? Alam memberi kita mesej yang bercampur-baur. Meskipun alam menunjukkan rekaan rumit Tuhan yang tidak terbatas, ia juga boleh menunjukkan kehancuran dan kemusnahan oleh angin ribut, banjir, kebakaran hutan, taufan, dan bencana alam lainnya. Beribu-ribu mati secara mendadak. Apa yang dikatakan oleh semua ini tentang Tuhan dan pergolakan besar antara baik dan jahat? Alam memperlihatkan yang baik dan yang jahat, tetapi ia tidak menyatakan sebab kewujudan baik dan jahat itu.

Baik penyediaan hidup maupun kerinduan kita tidak dapat memberikan penjelasan yang memuaskan kepada kewujudan baik dan jahat. Memang benar bahawa ada kerinduan kepada Tuhan dalam diri kita masing-masing; tetapi adalah juga benar kita mempunyai sifat alamiah yang berdosa dan telah jatuh, dan kita mengalami pertempuran di dalam diri kita. Kita mungkin tahu yang betul, tetapi kita tidak mempunyai kekuatan di dalam diri kita untuk melakukan apa yang betul. Demikian juga, penyediaan kecukupan di dalam hidup kita memperlihatkan Tuhan yang peduli, tetapi ada banyak perkara yang berlaku dalam kehidupan kita yang mengingatkan kita bahawa kita hidup di dalam dunia yang baik dan jahat. Oleh itu, persoalan ini berlanjutan, “Mengapa ada kebaikan dan kejahatan di dunia?” Apa asal usul mereka, dan apakah nasib umat manusia? Baik alam, penyediaan kehidupan, mahupun kerinduan kita, tidak dapat menjawab pertanyaan ini dengan memuaskan sepertimana bersaksi kepada orang lain melalui Firman Tuhan boleh memberikan jawapannya.

Sebab mengapa kita bersaksi bukan memberikan kepada manusia satu-satunya kesempatan untuk keselamatan. Tuhan dapat menyelamatkan mereka dengan pelbagai cara tanpa pertolongan kita. Namun, ada dua sebab untuk kita bersaksi.

Pertama, kita bersaksi kerana kasih Kristus meluap dari hati kita kepada orang lain, dan kita mahu mereka memiliki peluang terbaik untuk diselamatkan. Penyingkapan sifat Tuhan yang paling jelas bukan pada alam, penyediaan kecukupan hidup, atau pun kerinduan kita. Masing-masing mereka merupakan bukti akan kewujudan Tuhan, tetapi mereka tidak menggambarkan sifat penyayangNya dengan jelas. Pengungkapan paling jelas mengenai sifat Tuhan dapat dilihat di dalam kehidupan Kristus seperti yang dinyatakan dalam Kitab Suci. Mengongsikan Firman Tuhan dengan orang lain, membukakan Kitab Suci kepada mereka, dan menjelaskan kebenaran-kebenaran besar Alkitab, dapat mengungkapkan siapa Dia dan menyediakan peluang-peluang terbaik bagi setiap orang untuk mengenal dan memahami kasih dan kebenaranNya. Dalam konflik kosmik antara baik dan jahat, Kitab Suci memberikan jawapan mutlak kepada persoalan-persoalan besar kehidupan.

Kedua, kita bersaksi kerana kita tahu bahawa memberi kesaksian adalah salah satu cara syurga untuk membawa kegembiraan di hati Tuhan dan membolehkan kita bertumbuh secara rohani. Semakin kita mengasihi Dia, semakin banyak kita akan mengongsikan kasihNya. Semakin kita mengongsikan kasihNya, semakin kita akan mengasihiNya. Sementara kita mengongsikan Firman Tuhan dengan orang lain, kita sendiri menjadi semakin dekat kepadaNya. Firman yang mengubah hidup bukan hanya mengubah mereka yang belajar Alkitab bersama kita, tetapi juga mengubah kita ketika kita belajar bersama mereka.

**Mengembangkan Firman**

Bab kelima belas Injil Lukas mengongsikan tiga kisah mengenai hati Tuhan. Kisah-kisah yang tidak dimamah waktu ini menggambarkan Tuhan yang begitu beria-ia menyelamatkan yang hilang. Dia adalah gembala yang tidak mengenal erti lelah, yang mencari dombaNya yang hilang sehingga Dia menemukannya. Dia adalah wanita yang bersedih, yang menyelongkar seluruh rumahnya untuk mencari duit syiling mas kahwinnya yang telah hilang. Dia adalah Bapa yang khuatir, sentiasa mengamati kaki langit mengharapkan anak lelakinya yang hilang pulang ke rumah. Dalam setiap cerita, ketika yang hilang itu ditemukan, ada sukacita. Seluruh syurga bersukacita pada waktu lelaki dan wanita menerima keselamatan yang telah diberikan oleh Kristus di kayu salib.

Terdapat empat poin penting yang Yesus ingin nyatakan dalam cerita domba yang hilang itu. Pertama, kasih Yesus memburu yang hilang. Tuhan kita adalah Tuhan pemburu. Dia tidak akan melepaskan anak-anakNya dengan mudah. Dia mencari mereka di mana pun mereka pergi. Dia mencari mereka dengan kasih yang berterusan. Perkara kedua yang kita perhatikan dari petikan ini adalah bahawa gembala itu mencari domba yang hilang itu sehingga dia menemuikannya. Kasih Tuhan itu tetap teguh. Dia tidak mudah berputus asa bagi kita. Kita tidak membuatkan Dia letih. Dia tidak akan pernah menyerah dalam misiNya untuk mencari. Jika seorang gembala di Timur Dekat pada zaman Yesus kehilangan satu daripada dombanya, menjadi satu kemestian untuk sama ada kembali kepada kawanan domba bersama dengan domba yang hilang itu atau kembali bersama dengan bangkai domba itu untuk menunjukkan bahawa dia telah melakukan segala usaha untuk mencarinya.

Ketiga, setiap domba itu berharga kepada gembala itu. Dia mengenal kawanan ternak itu begitu baik sehinggakan dia dengan serta-merta menyedari jika ada seekor domba yang hilang. Bagi Tuhan, kita bukanlah sekelompok manusia tanpa nama, tetapi individu-individu yang diciptakan menurut gambar rupaNya, yang ditebus dengan kasih karuniaNya.

Poin terakhir dalam cerita ini adalah bahawa apabila domba yang hilang itu ditemui, gembala itu berseru dengan penuh sukacita, “ ‘Bersukacitalah bersama-sama dengan aku, sebab dombaku yang hilang itu telah kutemukan!’ ” (Luk. 15:6). Gembala Baik itu memburu dombaNya yang hilang. Gembala Baik itu bertahan sehingga Dia menemukan dombaNya yang hilang, dan Gembala Baik itu bersukacita apabila Dia mendapatkan semula dombaNya yang hilang. Tuhan bukanlah Tuhan yang tidak punya perasaan. Dia adalah Tuhan yang penuh dengan sukacita apabila yang hilang ditemukan.

Di dalam dunia yang penuh kekecewaan dan kesedihan ini, kita membawa sukacita ke dalam hati Kristus apabila kita mengambil bahagian dalam usaha memenangkan jiwa. Apabila  degupan hati kita seirama dengan hati Tuhan, dan akal kita sefikiran dengan Tuhan, dipersatukan dalam satu tujuan dalam bersaksi, hatiNya dipenuhi dengan sukacita yang tidak terucapkan.

**Ilustrasi**

Pernahkah anda menghabiskan berjam-jam lamanya untuk mencari sebuah hadiah yang paling sesuai bagi seseorang yang anda kasihi? Mungkin ia adalah hari kelahirannya, ulang tahun perkahwinan, Krismas, atau acara khas yang lain. Apabila anda akhirnya menemui hadiah yang anda cari, anda begitu teruja. Hadiah itu sesuai sekali untuk orang itu dan acara tersebut. Anda tidak sabar-sabar untuk memberikan hadiah itu kepada orang yang istimewa ini. Ketika hari itu akhirnya tiba, dan orang ini membuka hadiah istimewa anda, dia sangat gembira. Orang ini memeluk anda dan berkata, “Terima kasih banyak!”

Siapakah yang mendapat kegembiraan yang paling besar dari pemberian itu? Anda atau orang yang anda berikan hadiah tersebut? Sudah tentu, anda berdua gembira, namun ada kepuasan istimewa yang dirasakan apabila anda memberikan sesuatu yang berharga kepada seorang yang lain. Hadiah tidak mementingkan diri akan menghubungkan anda kepada orang itu dalam cara yang unik.

Apabila kita mengongsikan pemberian yang paling berharga dari segala-galanya, iaitu Yesus Kristus, kegembiraan memenuhi segenap hati kita. Terdapat kepuasan yang mendalam kerana kita telah membuat satu perbezaan yang kekal. Apabila individu, dengan siapa kita mengongsikan Kristus, menerima kebenaran Kitab Suci, kita mendapat seorang sahabat untuk selama-lamanya. Tidak ada kegembiraan yang lebih besar dari ini. Ellen G. White menyatakannya dengan baik: “Roh bekerja yang tidak mementingkan diri sendiri akan memberikan kedalaman, kekukuhan dan kasih yang seperti Kristus kepada tabiat serta membawa damai dan kebahagiaan kepada pemiliknya.”—Steps to Christ, ms. 80. Masih merupakan satu kebenaran abadi bahawa “Adalah lebih berbahagia memberi daripada menerima’ ” (Kis. 20:35).

#### Bahagian III: Penerapan Hidup

Fikirkan seseorang dalam lingkungan pengaruh anda yang mungkin mahu menerima pengetahuan yang lebih banyak perihal Yesus. Mungkin seorang anak lelaki atau anak perempuan, seorang suami atau isteri, seorang rakan sekerja, seorang jiran atau sahabat. Mintalah Tuhan untuk mencipta satu kesempatan bagi anda untuk membimbing perbualan anda ke arah kerohanian. Jangan merasa bahawa anda harus mencipta peluang yang tidak hadir dengan sendiri. Misi adalah milik Tuhan. Kita tidak semestinya mewujudkan peluang-peluang; Tuhan yang melakukannya. Namun, kita perlu peka dengan peluang yang Tuhan ciptakan dan sentiasa bekerjasama denganNya untuk berjalan melalui pintu yang telah dibukaNya.

Apabila seseorang sedang berada dalam satu peralihan hidup, dia lebih terbuka terhadap realiti kerohanian. Orang ini mungkin sedang melalui masa-masa yang sukar. Mungkin dia didiagnosis menderita penyakit yang serius, mengalami hubungan yang putus, menghadapi krisis pekerjaan, atau dihadapkan dengan keputusan yang besar. Setiap persimpangan jalan ini memberi peluang untuk memberikan kesaksian peribadi tentang kesetiaan Tuhan, mengongsikan janji dari Firman Tuhan, atau melayangkan doa yang pendek untuk rakan anda. Ingatlah bahawa kita memenangkan sahabat kita bagi Kristus, bukan musuh kita. Mula-mula kita menjadi sahabat, kemudian menjadi sahabat Kristian, dan kemudian menjadi sahabat  Kristian Seventh-day Adventist. Matlamat kita adalah mencari sahabat untuk Tuhan, dan membiarkan Dia memimpin sahabat-sahabat kita kepada satu perjalanan penemuan kebenaran FirmanNya yang lebih mendalam.