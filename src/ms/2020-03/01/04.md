---
title:  Bertumbuh dengan Memberi
date:  30/06/2020
---

Laut Mati menandakan kedudukan bumi yang paling rendah. Pada ketinggian 1,388 kaki di bawah aras laut, Laut Mati dikenali sebagai laut terendah di dunia. Sungai Yordan mengalir keluar dari Laut Galilea dan mengalir melalui likuan-likuan sungai yang melalui Lembah Yordan sehinggalah ia berakhir di Laut Mati.

Iklim yang panas dan kering, serta sinaran matahari yang terik dan ciri-ciri cuaca gurun panas, menyebabkan air tersejat dengan begitu cepat. Oleh kerana kandungan garam dan mineral Laut Mati adalah 33.7 peratus, sangat sedikit yang boleh hidup di dalam air laut ini. Tidak ada ikan-ikan, tidak ada tumbuh-tumbuhan; hanya sebilangan kecil mikroorganisma dan bakteria yang hidup di dasarnya.

Dalam kehidupan Kristian kita, jika kasih karunia Tuhan yang mengalir di dalam kehidupan kita tidak mengalir keluar kepada orang lain, kita menjadi takungan air yang tidak mengalir dan tidak menghasilkan kehidupan sama seperti Laut Mati. Sebagai orang-orang Kristian, kita seharusnya tidak hidup sedemikian rupa.

`Baca Yohanes 7:37, 38 dan Lukas 6:38. Bertentangan dengan pengalaman Laut Mati, apabila orang-orang percaya menerima aliran air hidup yang menyegarkan dari Kristus, apakah hasil semulajadinya?`

“Tuhan sebenarnya dapat mencapai tujuanNya dalam menyelamatkan orang-orang berdosa tanpa bantuan kita; akan tetapi supaya kita dapat mengembangkan suatu tabiat seperti tabiat Kristus, wajiblah kita mengambil bahagian dalam pekerjaanNya. Untuk dapat menikmati kegiranganNya,--kegirangan melihat jiwa-jiwa yang ditebus oleh pengorbananNya, wajiblah kita mengambil bahagian dalam segenap pekerjaanNya untuk penebusan mereka itu.”—Ellen G. White, The Desire of Ages, ms. 142.

“Mereka yang akan menjadi pemenang harus dibawa keluar dari diri mereka sendiri; dan satu-satunya perkara yang akan menyelesaikan pekerjaan agung ini, adalah dengan sungguh-sungguh berminat untuk keselamatan orang lain.”—Ellen G. White, Fundamentals of Christian Education, ms. 207.

Kita bertumbuh apabila kita mengongsikan dengan orang lain apa yang Kristus telah lakukan dalam kehidupan kita. Melihat kepada semua yang telah diberikan kepada kita dalam Kristus, apakah ada alasan lain selain daripada sikap keji mementingkan diri yang menghalang kita daripada mengongsikan dengan orang lain apa yang telah diberikan kepada kita sendiri? Sementara itu, jika kita gagal untuk berkongsi kepercayaan kita, kehidupan rohani kita akan menjadi seperti Laut Mati yang tidak mengalir.

`Apakah pengalaman anda dalam memberikan kesaksian kepada orang lain, berdoa bersama orang lain, dan mencukupkan keperluan-keperluan orang lain? Bagaimanakah pengalaman ini memberi impak kepada iman dan perjalanan anda bersama Tuhan?`