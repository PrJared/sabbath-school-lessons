---
title:  Menjadikan Yesus Gembira
date:  29/06/2020
---

Pernahkah seseorang bertanya kepada anda, “Bagaimanakah hari anda pada hari ini?” “Adakah semuanya baik-baik bagi anda pada hari ini?” Bagaimana jika anda menanyakan soalan-soalan ini kepada Tuhan? “Tuhan, bagaimanakah hari ini bagi Engkau?” Apakah mungkin jawaban yang akan anda terima? Kemungkinan bunyi jawaban itu seperti ini. “Hari ini adalah hari yang amat sukar. MataKu bergenang dengan air mata ketika melihat ribuan kem pelarian dipenuhi dengan anak-anak yang menangis kerana kesejukan dan kelaparan. Saya melalui jalan-jalan di bandar-bandar yang sesak dan menangis bersama-sama dengan orang-orang yang tidak mempunyai tempat tinggal dan hidup melarat. Hati saya luka melihat wanita-wanita yang didera dan anak-anak yang dalam ketakutan dijual kepada perhambaan seks. Saya menyaksikan kemusnahan akibat perang, kerosakan oleh bencana alam dan penyakit-penyakit yang melemahkan dan memudaratkan.” Adakah anda akan membalasnya dengan pertanyaan, “Tapi Tuhan, apakah ada apa-apa yang boleh menggembirakan Engkau? Apakah ada apa-apa yang boleh membawa sukacita di dalam hatiMu? Apakah ada apa-apa yang membuatkan Engkau bernyanyi?”

`Baca Lukas 15:6, 7, 9, 10 dan 22-24, 32. Bagaimanakah cerita-cerita ini berakhir, dan apakah yang diberitahukan oleh pengakhiran-pengakhiran cerita ini kepada anda tentang Tuhan?`

Seluruh Syurga bersukacita apabila orang-orang yang hilang ditemukan. Di dalam dunia yang dipenuhi dengan penyakit, bencana, dan kematian, kita boleh membawakan sukacita ke dalam hati Tuhan dengan mengongsikan “berita baik” keselamatan kepada orang lain. Salah satu motivasi terbesar untuk berkongsi kasih Kristus adalah mengetahui bahawa bersaksi melahirkan sukacita di dalam hati Tuhan. Setiap kali kita menyatakan kasihNya, seluruh Syurga bernyanyi.

`Baca Zefanya 3:17. Apakah respon Tuhan kita apabila kita menerima kasih karuniaNya yang menyelamatkan?`

`Bayangkan gambaran ini. Disebabkan oleh kesaksian anda, seorang lelaki atau seorang wanita, atau seorang anak lelaki atau seorang anak perempuan menerima Yesus sebagai Juruselamat peribadinya. Yesus bersukacita. Seluruh warga syurga bersorak-sorai menyanyi, dan Juruselamat kita bersukacita ke atas orang itu dengan nyanyian. Apakah ada yang lebih menguntungkan, lebih memuaskan, selain dari mengetahui bahawa kesaksian anda telah membawa sukacita di dalam hati Tuhan di dalam dunia yang penuh kesedihan ini?`