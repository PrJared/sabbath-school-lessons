---
title:  Menyediakan Peluang-peluang untuk Keselamatan
date:  28/06/2020
---

Tuhan memberikan peluang setiap hari bagi orang-orang yang berada di mana sahaja untuk mengenal Dia. Dia bergerak ke atas hati mereka melalui Roh KudusNya. Dia menyatakan DiriNya dalam keindahan dan kepelbagaian dunia alamiah. Keluasan, ketertiban, dan simetri alam semesta berbicara tentang Tuhan yang tidak terjangkaukan dengan kebijaksanaan dan kuasa mutlak yang tidak terbatas. Dia mengatur keadaan atau kelengkapan keperluan-keperluan dalam kehidupan kita untuk menarik kita dekat kepadaNya.

Walaupun Tuhan memperlihatkan diriNya melalui peranan Roh Kudus, kemegahan alam  dan dalam tindakan menyediakan keperluan, namun pernyataan yang paling jelas tentang kasihNya ditemukan dalam kehidupan dan pelayanan Yesus Kristus. Apabila kita mengongsikan Yesus dengan orang lain, kita memberikan kepada mereka peluang yang terbaik untuk diselamatkan.

`Baca Lukas 19:10 dan bandingkannya dengan Yakobus 5:19, 20. Apakah yang diajarkan oleh injil Lukas tentang tujuan Kristus datang ke dunia? Bagaimanakah kita bekerjasama dengan Kristus dalam pekerjaanNya menyelamatkan mereka yang hilang?`

Menurut Yakobus, “Ketahuilah, bahawa barangsiapa membuat orang berdosa berbalik dari jalannya yang sesat, ia akan menyelamatkan jiwa orang itu dari maut dan menutupi banyak dosa” (Yakobus 5:20). Buku Roma mengembangkan buah fikiran ini. Dalam Roma 1 dan 2, kedua-dua orang Yunani yang telah melihat gambaran Tuhan dalam alam semulajadi dan orang-orang Yahudi yang telah menerima nubuatan pernyataan Tuhan dalam Kitab Suci, hilang tanpa Kristus. Dalam Roma 3-5, rasul menyatakan bahawa keselamatan oleh kasih karunia datang melalui iman sahaja. Dalam Roma 6-8, dia menerangkan bagaimana kasih karunia yang membenarkan setiap umat percaya adalah juga kasih karunia yang menyucikan. Dalam Roma 10, dia menyatakan “ ‘barangsiapa yang berseru kepada nama Tuhan, akan diselamatkan’ ” (Rm. 10:13), dan dia seterusnya mengatakan bahawa tidak ada yang boleh memanggil jika mereka tidak percaya, dan mereka tidak percaya jika mereka tidak mendengar,  dan mereka tidak mendengar kecuali seseorang telah memberitahu mereka (Rm. 10:14, 15). Kita adalah rangkaian Tuhan dalam rencana keselamatan untuk menjangkau orang-orang yang hilang dengan kemuliaan Injil.

`Kita bukan bersaksi untuk memberikan kepada manusia satu-satunya peluang untuk diselamatkan. Kita bersaksi untuk memberikan mereka peluang mereka yang terbaik. Apakah peranan kita dalam rencana penebusan Tuhan bagi umat manusia? Fikirkan ini juga: berapa orang yang telah mendengar Injil dari bibir anda sendiri?`