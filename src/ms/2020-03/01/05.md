---
title:  Kesetiaan kepada Perintah Tuhan
date:  01/07/2020
---

Kesetiaan kepada Kristus menuntut satu komitmen untuk melakukan kehendakNya. Ia memerlukan penurutan kepada perintah-perintahNya. Ia menghasilkan satu hati yang berdenyut bersama dengan hatiNya dalam menyelamatkan yang hilang. Ia memberikan keutamaan kepada perkara-perkara yang Dia utamakan.

`Baca 1 Timotius 2:3, 4 dan 2 Petrus 3:9. Apakah yang ayat-ayat ini beritahukan kepada kita tentang hati Tuhan? Apakah keutamaanNya?`

Tuhan begitu beria-ia menyelamatkan umat manusia. Tidak ada yang lain lebih penting bagiNya. KeinginanNya yang paling mendalam adalah agar “semua orang” diselamatkan dan “memperoleh pengetahuan akan kebenaran” (1 Tim. 2:4). Dia “mengkehendaki supaya jangan ada yang binasa, melainkan supaya semua orang berbalik dan bertobat” (2 Ptr. 3:9). Mengulas tentang ayat ini, The SDA Bible Commentary menunjukkan bahawa kata Yunani untuk “mengkehendaki” adalah boulomai, kata yang menyatakan “kecenderungan fikiran, sebagai ‘mahu’ atau ‘menginginkan.’ ” Buku komentari ini seterusnya memberikan penyelidikan penting kepada perkataan melainkan. Bahasa Yunani untuk “melainkan” adalah alla. Di sini, ia digunakan untuk “menekankan perbezaan antara tafsiran yang salah akan sifat Tuhan, iaitu, bahawa Dia menginginkan agar sebahagian orang akan binasa, dan  kebenaran bahawa Dia mengkehendaki agar semua orang diselamatkan.”—The SDA Bible Commentary, jilid 7, ms. 615. Perintah Tuhan kepada setiap kita supaya mengambil bahagian dalam misiNya sebagai saksi-saksi tentang kasih, rahmat dan kebenaranNya, adalah hasil dari keinginanNya supaya semua umat manusia akan diselamatkan.

`Baca Kisah Para Rasul 13:47 dan bandingkan dengan Yesaya 49:6. Kepada siapakah ayat ini dimaksudkan pada awalnya? Bagaimanakah Rasul Paulus menggunakannya?`

Adakalanya nubuatan Perjanjian Lama mempunyai lebih dari satu aplikasi. Di sini, Rasul Paulus mengambil nubuatan yang merujuk kepada Bangsa Israel yang pertama dan serta nubuatan yang merujuk kepada Mesias (lihat Yes. 41:8, Yes. 49:6, dan Luk. 2:32) dan mengaplikasikannya kepada gereja Perjanjian Baru. Hal mengabaikan mahu pun mengurangkan perintah Tuhan oleh gereja merupakan kegagalan dalam tujuan pewujudannya dan ia akan kehilangan panggilan kenabiannya kepada dunia.

`Apakah bahaya-bahaya kepada gereja, bahkan gereja tempatan, jika ia hanya tertumpu kepada dalaman sehingga melupakan tujuannya sejak dari awal?`