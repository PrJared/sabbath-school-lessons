---
title:  Sentuhan Kali Kedua
date:  12/07/2020
---

Hanya ada satu mukjizat dalam keseluruhan Alkitab yang Yesus lakukan dalam dua peringkat. Ia adalah mukjizat penyembuhan seorang buta di Betsaida. Cerita ini memberikan pengajaran yang tidak akan luput oleh waktu kepada gereja Kristus pada masa kini. Ia mengilustrasikan tentang rancangan Tuhan menggunakan setiap orang yang percaya untuk membawa seorang yang lain kepada Yesus. Kitab Suci menceritakan, “Kemudian tibalah Yesus dan murid-muridNya di Betsaida. Di situ orang membawa kepada Yesus seorang buta dan memohon kepadaNya supaya Dia menjamah dia” (Markus 8:22). Dua kata kunci di sini adalah “membawa” dan “memohon.” Orang buta itu tidak datang dengan sendirinya. Sahabat-sahabatnya melihat keperluannya dan membawanya. Dia mungkin tidak mempunyai iman yang besar, namun sahabat-sahabatnya mempunyai iman. Mereka percaya bahawa Yesus akan menyembuhkan mata orang buta itu.

Terdapat lebih kurang 25 mukjizat penyembuhan berlainan yang dilakukan oleh Yesus dalam Perjanjian Baru. Lebih dari separuh mukjizat itu, seorang saudara atau sahabat yang telah mengambil inisiatif untuk membawa individu tersebut kepada Tuhan bagi mendapatkan kesembuhan. Kebanyakan orang tidak pernah akan datang kepada Yesus kecuali seseorang yang beriman membawa mereka. Peranan kita adalah menjadi orang yang memperkenalkan dan membawa orang-orang kepada Yesus.

Perkataan kedua yang penting kita renungkan dalam Markus 8:22 adalah kata “memohon.” Ia boleh membawa maksud, “merayu, mendesak, atau menggesa.” Ia menunjukkan satu permohonan yang lebih halus, baik dan lembut; bukannya permintaan yang lantang dan biadab. Sahabat-sahabat kepada orang ini dengan sopan merayu kepada Yesus, percaya bahawa Dia mempunyai kedua-dua kuasa dan keinginan untuk membantu orang ini. Orang ini mungkin tidak mempunyai iman bahawa Yesus boleh menyembuhkan dia, namun sahabat-sahabatnya mempunyai iman. Kadangkala kita perlu mengangkat orang lain kepada Yesus di atas sayap iman kita.

`Baca Markus 8:22-26. Menurut anda, mengapakah Dia menyembuhkan orang buta itu dalam dua peringkat? Apakah pengajaran dari cerita ini untuk kita pada hari ini sebagai saksi-saksi bagi Tuhan?`

Apakah ada kemungkinan bahawa kita, juga, tidak dapat melihat orang-orang dengan jelas? Adakah kita kadangkala melihat mereka lebih seperti bayang-bayang samar dalam bentuk  “pokok yang berjalan,”, bukan sebagai calon-calon kerajaan Tuhan? Apakah yang membuatkan kita kadangkala tidak melihat orang-orang dengan jelas?

`Selain dari pengajaran nyata tentang bagaimana Yesus menggunakan kita untuk menjangkau orang, apakah pengajaran lain yang boleh kita pelajari dari cerita ini? Apakah yang ia ajarkan kepada kita, misalnya, tentang bagaimana kedua-dua rawatan dan kerohanian boleh memainkan peranan dalam penyembuhan dan dalam pelayanan untuk mereka yang hilang?`