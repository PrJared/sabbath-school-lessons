---
title:  Satu Perkhabaran Berharga untuk Dikongsikan
date:  12/09/2020
---

### Bacaan Untuk Pelajaran Minggu Ini
2 Ptr. 1:12, 16-21; Why. 19:11-18; Why. 14:14-20; Pkh. 12:13, 14; Why. 14:6-12.

> <p>Ayat Hafalan</p>
> “Dan aku melihat seorang malaikat lain terbang di tengah-tengah langit dan padanya ada Injil yang kekal untuk diberitakannya kepada mereka yang diam di atas bumi dan kepada semua bangsa dan suku dan bahasa dan kaum, dan ia berseru dengan suara nyaring: ‘Takutlah akan Tuhan dan muliakanlah Dia, kerana telah tiba saat penghakimanNya, dan sembahlah Dia yang telah menjadikan langit dan bumi dan laut dan semua mta air’ ” (Wahyu 14:6, 7).

Kematian penebusan dosa Kristus adalah universal; maksudnya, ia adalah untuk semua orang yang pernah hidup, tidak kira bila atau di mana sahaja. Oleh itu, Injil berbicara kepada orang-orang dari setiap kelompok bahasa, budaya, dan latar belakang. Ia menjambatani perpecahan etnik. Ia adalah khabar yang sungguh baik bahawa Yesus, dalam kehidupan, kematian, dan kebangkitanNya, telah menang ke atas medan dan kekuasaan neraka. Injil adalah tentang Yesus. Dia mati untuk kita dan sekarang hidup untuk kita. Dia telah datang untuk menyelamatkan kita dari hukuman dan kuasa dosa dan akan datang lagi untuk membebaskan kita dari kehadiran dosa. Dia mati untuk kematian yang seharusnya menjadi milik kita supaya kita dapat menjalani kehidupan yang Dia selayaknya terima. Dalam Kristus kita dibenarkan, disucikan, dan suatu hari nanti dimuliakan.

Alkitab memberi fokus kepada dua peristiwa kedatangan Yesus. Dia pernah datang untuk membebaskan kita dan akan kembali lagi untuk membawa pulang apa yang telah dibelinya dengan harga yang tidak ternilai. Buku terakhir Alkitab, Wahyu, telah ditulis khususnya menyediakan dunia untuk kedatangan Yesus kembali. Ia adalah berita yang penting untuk generasi ini. Dalam pelajaran minggu ini, kita akan menyelidiki kepentingan Wahyu kepada masyarakat kontemporari abad ke-21. Bersama-sama, kita akan menemukan semula seruan Yesus kepada gereja masa akhirNya untuk mengabarkan mesej akhir zaman ini.

_*Selidiki pelajaran minggu ini untuk persediaan Sabat, 19 September._