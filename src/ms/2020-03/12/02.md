---
title:  Khabar Kebenaran Masa Kini oleh Petrus
date:  13/09/2020
---

Sepanjang sejarah penyelamatan, dengan tetap Tuhan mengirimkan perkhabaran istimewa melalui Firman nubuatan untuk menyediakan orang-orang terhadap apa yang akan berlaku. Tuhan sentiasa siap sedia (Yes. 46:9,10). Dia menyediakan umatNya menghadapi masa hadapan dengan mengirimkan nabi-nabi untuk memberitakan mesejNya sebelum hari penghakiman (Amos 3:7). Pada hari-hari sebelum Air Bah, Tuhan telah mengirimkan mesej kepada penduduk bumi melalui Nuh bahawa Air Bah akan datang. Di Mesir, Tuhan mengangkat Yusuf untuk mengatur persiapan bagi musim kebuluran selama  tujuh tahun yang subur itu. Nabi-nabi Yahudi memberi amaran kepada para pemimpin Israel mengenai pemusnahan Yerusalem yang akan datang oleh tentera Babilon. Mesej Yohanes Pembaptis supaya bertaubat menyediakan satu bangsa untuk kedatangan Yesus pada kali yang pertama.

`Baca 2 Petrus 1:12. Apakah ungkapan yang digunakan oleh Petrus untuk menerangkan mesej Tuhan kepada orang-orang sezamannya?`

`Baca 2 Petrus 1:16-21. Apakah mesej “kebenaran masa kini” yang Petrus dan murid-murid beritakan?`

Perkhabaran  yang mempunyai kepentingan kekal bagi abad pertama adalah bahawa Kristus telah datang. Kasih Bapa dinyatakan melalui pengorbanan Kristus di kayu salib. Walaupun “upah dosa ialah maut,”namun melalui Kristus, kehidupan abadi telah dijamin untuk semua orang. Pilihan di tangan kita sama ada dengan iman kita akan menerimanya (Rm. 3:23, Rm. 6:23, Ef. 2:8). Mesej keselamatan dalam Yesus ini tidak akan pernah luput. Ia adalah kebenaran masa kini untuk setiap generasi.

Buku terakhir dalam Alkitab, Wahyu, menyatakan Yesus dan keselamatan abadiNya dalam konteks akhir zaman bagi mempersiapkan orang-orang untuk kedatanganNya yang tidak lama lagi. Ia mendedahkan kepalsuan tradisi manusia dan keagamaan bersifat mementingkan diri. Dari permulaan sehingga ke pengakhirannya, Wahyu menyatakan Yesus dan pekerjaanNya bagi pihak manusia.

Yesus adalah saksi yang benar kepada sifat BapaNya. Dia adalah “yang berkuasa atas raja-raja bumi ini.” Dia adalah Peribadi “yang mengasihi kita dan yang telah melepaskan kita dari dosa kita oleh darahNya, dan yang membuatkan kita menjadi suatu kerajaan, menjadi imam-imam bagi Tuhan, BapaNya” (lihat Why. 1:1-6). Wahyu, semuanya, adalah tentang Yesus dan mesej akhir zamanNya bagi mempersiapkan orang-orang untuk kedatanganNya yang tidak lama lagi.

`Apabila anda menyelami buku Wahyu, apa yang datang dalam fikiranmu? Adakah fikiran anda lebih memikirkan tentang binatang dan simbol-simbol nubuatan lebih dari tentang Yesus sendiri? Menurut pandangan anda, mengapakah Yesus memberikan nubuatan-nubuatan itu kepada kita di dalam Wahyu? Bagaimanakah nubuatan-nubuatan itu menyatakan rencanaNya yang penuh kasih itu untuk umat manusia?`