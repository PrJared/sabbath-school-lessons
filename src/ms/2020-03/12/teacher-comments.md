---
title:  Komen Guru
date:  18/09/2020
---

**Ayat-ayat Utama**: Wahyu 14:1-12

**Fokus Pembelajaran**: 2 Petrus 1:12, Wahyu 14:6-12, Wahyu 14:14-20, Wahyu 19:11-18.

#### Bahagian I: Ringkasan

Dalam panduan pelajaran Alkitab Sekolah Sabat kita pada penggal ini, kita telah memusatkan perhatian teristimewa kepada Yesus sebagai teladan kita dalam berhubungan dengan orang-orang, menyingkapkan perwatakan Tuhan, dan menjelaskan kebenaran-kebenaran abadi kerajaanNya. KesaksianNya bukan sekadar  saksi kata-kataNya. Itu adalah saksi kehidupanNya. Perbuatan-perbuatanNya mengungkapkan kebenaran FirmanNya. HidupNya merupakan satu kesaksian bahawa apa yang Dia ajarkan itu benar. Sewaktu Yesus berkorban melayani orang-orang di sekelilingNya, banyak hati yang disentuh. Tembok-tembok prejudis dihancurkan dan banyak orang merespon kepada seruan InjilNya.

Semua kesaksian yang efektif mengalir dari hati yang penuh dengan kasih untuk Kristus dan FirmanNya. Orang-orang percaya Perjanjian Baru sangat bersemangat untuk bersaksi kerana mereka begitu beria-ia tentang Yesus. Di dalam Kristus, mereka melihat penggenapan nubuatan-nubuatan, yang sudah berusia berabad-abad tahun lamanya. Dalam kehidupan dan ajaran-ajaranNya, mereka adalah saksi mata terhadap kemuliaan Tuhan. Dalam menggambarkan pengalaman gereja awal, rasul Petrus mengatakan bahawa mereka didirikan dalam “kebenaran masa kini.” Kebenaran masa kini merupakan satu ungkapan yang digunakannya untuk menerangkan kebenaran yang relevan dan penting untuk generasi pada waktu itu. Kristus telah datang. Tidak ada yang lebih penting bagi mereka untuk nyatakan ketika mereka mengongsikan iman mereka. Yesus Mesias adalah penggenapan nubuatan. Keselamatan disediakan untuk semua orang.

Dalam pelajaran kita pada minggu ini, kita akan mempelajari khabar terakhir Yesus kepada dunia yang sedang mati. Kita akan menemui perkhabaran “kebenaran masa kini”Nya untuk generasi akhir zaman, bersiap sedia untuk kepulanganNya. Kita akan menemukan juga khabar tentang kasihNya yang kekal, kasih karuniaNya yang besar, dan kebenaranNya yang kekal dalam buku terakhir Alkitab — buku Wahyu dan, khususnya, dalam Wahyu 14: 6-12.

#### Bahagian II: Ulasan

Buku Wahyu adalah “Wahyu Yesus Kristus” (Why. 1:1). Setiap nubuatan dalam buku terakhir Alkitab menampakkan permata-permata kebenaran tentang Yesus. Ini terutamanya benar mengenai perkhabaran terakhir Yesus dalam Wahyu 14. Wahyu 14:6, 7 menuliskan, “Dan aku melihat seorang malaikat lain terbang di tengah-tengah langit dan padanya ada Injil yang kekal untuk diberitakannya kepada mereka yang diam di atas bumi dan kepada semua bangsa dan suku dan bahasa dan kaum, dan ia berseru dengan suara nyaring: ‘Takutlah akan Tuhan dan muliakanlah Dia, kerana telah tiba saat penghakimanNya, dan sembahlah Dia yang telah menjadikan langit dan bumi dan laut dan semua mata air’ ” (Why. 14:6, 7).

Inilah pesan yang penting — malaikat itu terbang di pertengahan syurga. Ianya kekal — malaikat mempunyai Injil abadi itu, dan ia adalah universal. Itu harus diberitakan kepada setiap bangsa, suku, bahasa, dan kaum.

**Injil yang Kekal**

Ungkapan “Injil yang kekal” berbicara tentang masa lalu, masa kini, dan masa depan. Ketika Tuhan menciptakan manusia dengan kemampuan untuk membuat pilihan moral, Dia telah menjangkakan bahawa mereka akan membuat pilihan yang salah. Setelah makhluk-makhluknya memiliki kemampuan untuk memilih, mereka memiliki kemampuan untuk memberontak terhadap sifat penyayangNya. Rencana keselamatan telah pun wujud dalam pikiran Tuhan sebelum pemberontakan ibu bapa pertama kita di Eden. (Lihat Why. 13:8).

Ellen G. White menyatakan seperti ini: “Rencana penebusan kita bukanlah suatu buah pikiran yang lahir kemudian, suatu rencana yang dirumuskan sesudah Adam berdosa. Rencana tersebut adalah wahyu yang ‘sesuai dengan pernyataan rahasia, yang didiamkan berabad-abad lamanya.” Rm. 16:25. Itu uraian azas-azas yang telah menjadi dasar singgahsana Tuhan sejak zaman abadi.”—The Desire of Ages, ms. 22.

Ungkapan “Injil yang kekal” berbicara tentang Tuhan yang mengasihi makhluk-makhluk yang telah diciptakanNya begitu besar sehingga walaupun Dia mengetahui akibat pilihan-pilihan mereka, Dia membuat persediaan untuk pemberontakan mereka sebelum pun mereka berdosa.

Ada pengertian lain tentang kekekalan Injil. Kepada generasi yang lapar akan kasih yang sejati dan benar, merindukan hubungan yang bermakna, Injil berbicara tentang penerimaan, pengampunan, kekitaan, kasih karunia, dan kuasa yang mengubah hidup. Ia berbicara tentang Tuhan dengan kasih tanpa syarat, yang begitu peduli akan manusia sehingga Dia sanggup menebus kita kerana Dia menginginkan kita bersamaNya selama-lamanya.

**Ke Seluruh Dunia**

Menurut perkhabaran akhir yang penting, perkhabaran pertama dari tiga malaikat ini, “Injil yang kekal” harus diberitakan kepada “setiap bangsa, suku, bahasa dan kaum.” Inilah misi yang begitu agung, begitu besar, begitu hebat, dan begitu menyeluruh sehingga ia menuntut semuanya dari kita. Ia menuntut usaha terbaik kita dan memerlukan komitmen penuh kita. Ini membawa kita dari keasyikan untuk kepentingan diri kita sendiri kepada keinginan untuk melayani Kristus. Ia mengilhamkan kita dengan sesuatu yang lebih besar dari kita sendiri dan menuntun kita keluar dari batasan fikiran kita yang sempit menuju kepada visi yang lebih besar.

Tidak ada yang lebih mengilhamkan, lebih memuaskan, lebih bermanfaat daripada menjadi sebahagian daripada gerakan Ilahi, yang dibentuk oleh Tuhan untuk melaksanakan tugas yang jauh lebih besar, jauh lebih luas daripada apa yang dapat dilakukan oleh manusia dengan sendiri. Amanat agung yang diberikan oleh Tuhan yang dijelaskan dalam Wahyu 14 adalah tugas terbesar yang pernah dipercayakan kepada gerejaNya.

**Takut akan Tuhan**

Rasul Yohanes yang sudah berusia, dan menjadi tahanan di Patmos, meneruskan seruan akhir zaman dalam Wahyu 14: 7 dengan memaklumkan bahawa malaikat itu “berseru dengan suara nyaring, ‘Takutlah akan Tuhan dan muliakanlah Dia, kerana telah tiba saat penghakimanNya, dan sembahlah Dia yang telah menjadikan langit dan bumi dan laut dan semua mata air’ ”. Kata “takut” dalam Bahasa Yunani Perjanjian Baru dalam Wahyu 14:7 ialah phobeo. Kata ini digunakan di sini bukan dengan maksud gentar terhadap Tuhan tetapi dengan maksud hormat, kagum dan patuh. Ia menyatakan kesetiaan mutlak kepada Tuhan dan penyerahan sepenuhnya kepada kehendakNya. Ini adalah sikap fikiran yang berpusat pada Tuhan dan bukannya mementingkan diri sendiri. Inti dari kontroversi besar berkisar pada penyerahan diri kepada Tuhan. Lucifer mementingkan diri sendiri. Dia enggan tunduk kepada kekuasaan apa pun kecuali kepada hukumnya sendiri. Gantinya tunduk kepada Dia yang berada di atas takhta, Lucifer berhasrat untuk memerintah dari takhta tersebut.

Perkhabaran malaikat pertama memanggil kita untuk menjadikan Tuhan sebagai pusat kehidupan kita. Dalam zaman materialisma dan kepenggunaan ketika nilai-nilai sekular telah menjadikan diri sebagai pusat, seruan syurga adalah supaya orang-orang berpaling dari kekejaman berpusatkan diri sendiri dan perhambaan oleh keinginan memperluaskan kepentingan diri kepada kerinduan untuk meletakkan Tuhan pada pusat kehidupan kita.

**Memuliakan Tuhan**

Memuliakan Tuhan berbicara tentang tindakan kita. Memberi kemuliaan kepada Tuhan juga berkaitan dengan bagaimana keyakinan dalaman kita diterjemahkan ke dalam gaya hidup yang menghormati Tuhan dalam semua yang kita lakukan.

Rasul Paulus menjelaskan apa artinya memuliakan Tuhan dalam rayuannya kepada gereja di Korintus. “Jika engkau makan atau jika engkau minum, atau jika engkau melakukan sesuatu yang lain, lakukanlah semuanya itu untuk kemuliaan Tuhan” (1 Kor. 10:31). Apabila Yesus menjadi pusat kepada kehidupan kita, keinginan kita adalah memberikan kemuliaan kepadaNya dalam setiap aspek kehidupan kita, sama ada ia berkaitan dengan pemakanan kita, pakaian kita, hiburan kita, atau muzik kita. Kita memuliakan Tuhan apabila kita mengungkapkan sifat kasihNya kepada dunia melalui kehidupan yang didedikasikan kepada melakukan kehendakNya.

**Penghakiman Akhir Zaman**

Seterusnya, ayat itu disambung, “ ‘Takutlah akan Tuhan dan muliakanlah Dia, kerana telah tiba saat penghakimanNya’ ” (Why. 14:7). 	Isu-isu dalam pergolakan besar antara baik dan jahat akhirnya akan diselesaikan. Alam semesta akhirnya akan melihat bahawa Tuhan itu pengasih dan adil. Dia pengasih dan Dia juga suci. Dia berbelas kasihan dan adil. Penghakiman itu menunjukkan bahawa Tuhan telah melakukan segala yang Dia boleh lakukan untuk menyelamatkan setiap manusia. Penghakiman menunjukkan di hadapan dunia yang sedang menunggu dan alam semesta yang sedang memerhatikan bahawa Tuhan akan melakukan apa sahaja untuk menyelamatkan kita, sehingga tidak ada apa-apa lagi yang boleh Dia lakukan untuk menebus kita. Penghakiman itu melabuhkan tirai dan menyingkapkan drama kosmik dalam kontroversi besar antara baik dan jahat. Ia memperlihatkan sifat kasih penuh  pengorbanan diri Tuhan yang bertentangan dengan cita-cita Iblis yang mementingkan diri sendiri. Dalam penghakiman itu nanti, semua yang salah akan diperbetulkan. Kebenaran akan menang atas kejahatan. Kuasa neraka akan dikalahkan. Ketidakadilan tidak akan mempunyai kata-kata akhir - Tuhan yang akan memberikan kata putus. Semua ketidakadilan dalam kehidupan akan hilang selamanya.

Wahyu 14:7 berakhir dengan seruan “sembahlah Dia yang telah menjadikan langit dan bumi dan laut dan semua mata air.” Ini adalah panggilan sangkakala untuk menyembah Sang Pencipta pada saat di mana sebahagian besar dunia saintifik dan dunia keagamaan telah menerima teori evolusi Darwin.

Penciptaan berbicara tentang harga kita di sisi Tuhan. Ia berbicara tentang nilai kita di hadapanNya. Kita tidak bersendirian di alam semesta. Kita bukan sekadar sebilangan habuk kosmik. Tidak, Tuhan menciptakan kita. Dia membentuk kita. Dia menjadikan kita. Kita tidak melalui evolusi. Kita bukan genetik tercipta secara kebetulan. Penciptaan adalah inti kepada semua ibadah yang sejati. Hari Sabat berbicara tentang penjagaan Pencipta dan kasih Penebus. Ini mengingatkan kita bahawa kita bukan anak yatim kosmik di dunia yang dibentuk dari batuan yang berputar. Ia menuntun kita kepada Pencipta yang telah menciptakan kita dengan tujuan, dan Dia begitu mengasihi kita untuk meninggalkan kita ketika kita menjauh dari tujuan itu. Sabat mengingatkan kita akan Dia yang telah menyediakan semua perkara baik dalam hidup kita. Hari Sabat adalah simbol kekal waktu rehat kita di dalam Dia.

Hari rehat Sabat yang sejati adalah rehat kasih karunia dalam dakapan Peribadi yang telah menciptakan kita, Dia yang telah menebus kita, dan Dia yang akan datang lagi untuk kita. Ia adalah penghubung kekal antara kesempurnaan Eden di masa lalu dan kemuliaan langit baru dan bumi baru di masa hadapan. Perkhabaran tiga malaikat menyampaikan Injil dalam latar masa akhir zaman; perkhabaran yang memenuhi keperluan hati generasi pascamoden yang terdesak untuk rasa kekitaan, identiti, masyarakat, tujuan, keadilan, belas kasihan, dan harga diri.

#### Bahagian III: Penerapan Hidup

Semua kebenaran masa kini hadir kerana ia membuat perbezaan dalam kehidupan kita pada masa sekarang. Orang Kristian Perjanjian Baru yang mempercayai nubuatan-nubuatan Perjanjian Lama memberi kesaksian tentang Kristus sebagai Mesias dan mereka diubah sama sekali. Mereka percaya bahawa perkhabaran kehidupan, kematian, kebangkitan, dan pelayanan imam besar Kristus membuat perbezaan kekal. Sebab mengapa mereka begitu bersemangat untuk bersaksi adalah kerana perkhabaran yang mereka kongsikan membuat perbezaan dalam kehidupan mereka sendiri. Bincangkan soalan berikut dengan kelas anda.

`1.	Apakah perbezaan yang dapat dilakukan secara praktik dalam perkahbaran Wahyu akhir zaman dalam kehidupan kita sehari-hari?`

`2.	Terangkan aspek perkhabaran malaikat pertama yang paling mengagumkan anda?`

`3.	Andaikan anda mempunyai seorang teman yang tahu sedikit tentang Alkitab tetapi telah mendengar tentang nubuatan-nubuatan Wahyu dan tidak tahu bagaimana memahaminya. Bagaimana perkhabaran Wahyu 14: 6, 7 dapat menjadi kunci yang membuka tema keseluruhan buku Wahyu?`