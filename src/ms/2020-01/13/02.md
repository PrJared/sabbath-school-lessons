---
title:  Mikhael, Putera Kita
date:   22/03/2020
---

`Baca Daniel 12:1. Siapakah yang mengubah haluan sejarah di akhir masa nanti? Bagaimanakah Roma 8:34 dan Ibrani 7:25 membantu kita memahami maksud ayat ini?`

Setiap bab buku Daniel bermula dengan menyebutkan pemerintah sebuah negara pagan. Daniel 12 juga bermula dengan seorang pemerintah, tetapi tidak seperti setiap bab yang lain, pemerintah ini adalah seorang putera Ilahi yang bangkit untuk menyelamatkan umat Tuhan dari tangan musuh mereka.

Seperti yang kita lihat dalam pembelajaran kita tentang Daniel 10, Mikhael adalah makhluk berkuasa Syurgawi yang sama, yang menampakkan diriNya kepada Daniel di Sungai Tigris. Di sana, Dia muncul sebagai wakil Syurgawi umat Tuhan. Dia juga muncul di tempat lain dalam buku Daniel sebagai Anak Manusia (Daniel 7), Panglima bala tentera (Daniel 8), dan seorang yang diurapi, seorang raja (Daniel 9). Oleh itu, Mikhael-namanya bermaksud “siapa yang seperti Tuhan?”-sudah tentu tiada yang lain selain Yesus Sendiri.

Adalah penting untuk mengetahui masa ketika Mikhael turut campur tangan. Menurut Daniel 12:1, ia berlaku “pada waktu itu” (Dan. 12: 1). Ungkapan ini merujuk kepada masa yang telah disebutkan dalam Daniel 11:40-45. Ini adalah tempoh masa yang berlanjutan bermula dari kejatuhan kepausan pada tahun 1798 hingga kebangkitan pada masa akhir (Dan. 12: 2).

Dua aspek penting pekerjaan Mikhael dapat disimpulkan dari kata kerja “mendampingi” yang digunakan dalam Daniel 12:1 untuk menerangkan perbuatanNya. Pertama, kata kerja “mendampingi” mencabar kebangkitan para raja untuk menakluki dan memerintah. Kata kerja ini juga terutamanya memberikan bayangan tentang ketenteraan. Ia menunjukkan bahawa Mikhael bertindak sebagai ketua bala tentera yang melindungi umatNya dan memimpin mereka dengan cara yang istimewa semasa dalam peringkat-peringkat akhir pergolakan yang besar itu.

Kedua, kata kerja “mendampingi” juga menghala kepada latar waktu penghakiman. Mikhael “mendampingi” sebagai peguam bela dalam mahkamah Syurgawi. Sebagai Anak Manusia, Dia datang di hadapan Yang Lanjut Usianya untuk mewakili umat Tuhan sewaktu dalam pengadilan (Dan. 7:9-14). Oleh itu, Mikhael bangkit atau berdiri membayangkan aspek ketenteraan dan pengadilan pekerjaanNya. Dalam erti kata lain, Dia diberikan kuasa untuk mengalahkan musuh-musuh Tuhan dan dengan kekuasan untuk mewakili umat Tuhan dalam penghakiman Syurgawi.

`Fikirkan tentang maksudnya mengetahui bahawa Mikhael berdiri mewakili kita, bahkan sehingga sekarang. Apakah pengharapan yang ia berikan kepada anda, seorang yang berdosa?`