---
title:  Kebangkitan
date:   24/03/2020
---

`Baca Daniel 12:2, 3. Apakah peristiwa yang dibicarakan di sini, dan mengapa, dengan mengingatkan apa yang kita mengerti mengenai kemaitan, peristiwa ini begitu penting kepada kita`

Buku Daniel mungkin merupakan rujukan paling jelas di dalam Perjanjian Lama berkaitan dengan kebangkitan yang akan datang. Sementara kita merenungkan ayat ini, kita boleh mempelajari beberapa kebenaran yang sangat penting. Pertama, seperti kata metafora “tidur” tunjukkan, tiada jiwa abadi yang mendiami tubuh manusia. Manusia adalah satu kesatuan yang tidak dapat dipisahkan dari tubuh, minda  dan roh. Dalam kematian, orang itu tidak lagi wujud dan tetap tidak sedarkan diri sehinggalah kebangkitan. Kedua, teks kita menunjukkan kebangkitan yang akan datang sebagai keterbalikan kepada apa yang berlaku sebagai akibat dosa. Sesungguhnya, ungkapan yang diterjemahkan sebagai “debu tanah” dalam bahasa asal Daniel 12:2 dibaca sebagai “tanah debu.” Urutan perkataan yang luar biasa ini menunjuk kembali kepada Kejadian 3:19, satu-satunya kisah alkitabiah di mana perkataan “tanah” mendahului perkataan “debu.” Ini membayangkan bahawa pengumuman kematian yang dibuat pada waktu kejatuhan Adam akan diterbalikkan dan kematian tidak lagi akan berkuasa. Seperti yang dikatakan Paulus: “Maut telah ditelan dalam kemenangan” (1 Kor 15:54).

`Baca Roma 8:18 dan Ibrani 2:14, 15. Apakah sebab-sebabnya kita tidak harus takut kepada kematian?`

Kematian memusnahkan dan mengakhiri semuanya di sini. Namun, kita telah diberikan janji bahawa kematian tidak memegang kata terakhir untuk umat-umat percaya yang setia. Kematian adalah musuh yang dikalahkan. Apabila Kristus memecahkan rantai kematian dan bangkit dari kubur, Dia mengakhiri kuasa kematian. Sekarang kita boleh melihat di luar realiti kematian sementara kepada realiti mutlak kehidupan yang kita terima dari Tuhan dalam Kristus. Oleh kerana Mikhael berdiri untuk “mendampingi” (lihat Daniel 12: 1), mereka yang telah menjadi milikNya juga akan berdiri. Mereka akan bangkit dari “tanah debu” untuk bersinar seperti bintang-bintang untuk selama-lamanya.

`Di tengah-tengah kesakitan dan kesusahan kehidupan, bagaimana kita boleh mendapatkan pengharapan dan penghiburan dari janji kebangkitan di masa akhir nanti? Mengapa, dalam erti sebenar, tidak ada lagi perkara lain yang penting?`