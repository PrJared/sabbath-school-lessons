---
title:  Harga Perantaraan
date:   03/03/2020
---

`Baca Daniel 9:5-13. Apakah yang luarbiasa tentang fakta bahawa Daniel terus-terusan mengatakan bahawa “kami” telah melakukan dosa, oleh itu melibatkan dirinya dalam melakukan dosa yang akhirnya membawa bencana sedemikian kepada bangsa itu?`

Doa Daniel adalah salah satu daripada banyak doa perantaraan yang terdapat di dalam Alkitab. Doa seperti itu menyentuh hati Tuhan, menghindarkan penghakiman dan membawa pembebasan daripada tangan musuh-musuh. Ketika Tuhan sudah bersedia untuk memusnahkan seluruh bangsa Yahudi, doa perantaraan Musa menghentikan tanganNya (Kel. 32:7-14, Bil. 14:10-25). Bahkan ketika kemarau yang teruk hampir memusnahkan tanah, Tuhan menjawab doa Elisha dan mencurahkan hujan untuk memulihkan semula tanah itu (1 Raj. 18).

Semasa kita berdoa untuk ahli keluarga, kawan, dan orang lain atau sesuatu situasi, Tuhan mendengar doa kita dan boleh campur tangan. Kadang-kadang ia mungkin memerlukan waktu yang lebih lama untuk dijawab, tetapi kita boleh yakin bahawa Tuhan tidak pernah melupakan keperluan anak-anak-Nya (lihat Yak. 5:16).

Dalam hal ini, Daniel memainkan peranan sebagai seorang perantara, atau orang tengah, antara Tuhan dan orang Yahudi. Melalui pembelajarannya tentang Kitab Suci, nabi menyedari betapa berdosa orang-orang itu kerana mereka telah melanggar perintah-perintah Tuhan dan enggan mendengar amaran-amaran yang diberikan oleh Tuhan. Oleh itu, melihat keadaan kerohanian mereka dalam keadaan yang genting, Daniel berdoa untuk penyembuhan dan pengampunan. Namun, nabi juga menyamakan dirinya dengan bangsanya itu. Dalam beberapa aspek, Daniel telah menggambarkan peranan Kristus sebagai perantara kita (Yohanes 17). Bagaimanapun, terdapat perbezaan yang besar: Kristus “tidak berbuat dosa” (Ibr. 4:15) dan oleh itu tidak mempunyai keperluan untuk mengakui dosa peribadi atau mempersembahkan korban bakaran untuk pengampunan diri (Ibr. 7:26). Namun, Dia menghubungkaitkan diriNya dengan orang-orang berdosa dalam cara yang unik: “Dia yang tidak mengenal dosa telah dibuatNya menjadi dosa kerana kita, supaya dalam Dia kita dibenarkan oleh Tuhan” (2 Kor. 5:21).

`“Jika kamu akan mengumpulkan semua yang baik dan kudus dan mulia dan indah di dalam manusia dan kemudian menyampaikan subjek itu kepada malaikat-malaikat Tuhan sebagai tindakan dalam keselamatan jiwa manusia atau merit, saranan itu akan ditolak sebagai pengkhianatan .”—Ellen G. White, Iman dan Usaha, ms. 24. Apakah yang diajarkan oleh pernyataan ini kepada kita tentang perlunya seorang Perantara untuk mewakili kita?`