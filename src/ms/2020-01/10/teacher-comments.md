---
title:  Komen Guru
date:   06/03/2020
---

#### Bahagian I: Ringkasan

**Ayat Utama**: Dan. 9:19

**Tumpuan Pelajaran**: Daniel 9; Yer. 25:11, 12; Yer. 29:10; 2 Raja 19:15–19; Mat. 5:16; Yakobus 5:16.

**Pengenalan**: Tema-tema utama untuk direnungkan dalam Daniel 9 adalah doa syafaat Daniel bagi pihak umatnya dan nubuatan tentang Mesias.

**Tema Pelajaran**:

1. Doa. Daniel menyampaikan doa syafaat untuk umatnya yang berfungsi sebagai model untuk doa kita hari ini.
2. Nubuatan. Sebagai respon kepada doa Daniel, Tuhan mendedahkan rencana penyelamatanNya di masa depan. Kota itu akan dibina semula, Mesias akan datang, dan tempat kudus akan diurapi.

**Penerapan Hidup**: Sementara kita merenungkan doa Daniel dan bagaimana Tuhan menjawabnya, kita mengetahui bahawa Tuhan tidak jauh dari setiap kita. Walaupun dosa telah memisahkan kita daripada Tuhan, melalui pengorbanan Yesus, Mesias, kita diampuni dan bersatu kembali denganNya. Doa Daniel didasarkan kepada kebolehpercayaan karakter Tuhan dan apa yang Tuhan telah lakukan untuk umatNya pada masa lalu ketika Dia membawa mereka keluar dari Mesir. Kita mempunyai lebih banyak alasan untuk berdoa dengan keyakinan yang kuat. Mesias sudah datang dan sedang membuat syafaat bagi kita di tempat kudus Syurgawi. Harapan Daniel untuk masa depan adalah, bagi kita, realiti masa kini. “Sebab itu marilah kita dengan penuh keberanian menghampiri takhta kasih karunia, supaya kita menerima rahmat dan menemukan kasih karunia untuk mendapat pertolongan kita pada waktunya” (Ib.  4:16).

#### Bahagian II: Komentar

Mari kita meneroka tema pelajaran ini dengan lebih mendalam:

1. Doa. Doa ini adalah doa Daniel yang terpanjang dan paling penting. Dua motivasi utama terletak pada latar belakang doa ini. Pertama, dalam Daniel 8, kita ketahui bahawa selepas penglihatan itu Daniel merasa lelah secara fizikal dan emosi (Dan. 8:27). Ditunjukkan kepada Daniel tanduk kecil yang tumbuh dan menyerang umat Tuhan dan menubuhkan sistem penyembahan palsu. Dia juga mendengar komunikasi membingungkan bahawa selepas 2300 petang dan pagi (tahun), tempat kudus akan dibersihkan / dipulihkan / dipertahankan. Semua pemaparan yang membingungkan ini masih kekal kabur baginya sepuluh tahun kemudian. Terutamanya, maklumat kronologi tentang 2300 petang dan pagi, yang disampaikan oleh penampilan / penglihatan (mar'eh) dua makhluk Syurgawi, masih kekal tanpa penjelasan. Oleh itu, Daniel mengakhiri laporan penglihatannya dengan berkata: “aku tercengang-cengang tentang [penampilan/] penglihatan itu, tetapi tidak memahaminya” (Dan. 8:27).
    
    Kedua, pemusnahan Yerusalem dan tempat kudus, sebagai tambahan kepada pembuangan bangsa itu, sangat membebankan hati Daniel. Dia merindui pemulihan Yerusalem dan kembalinya umatnya ke tanah air mereka. Oleh itu, dia bersungguh-sungguh mengkaji kitab Yeremia dan mengetahui bahawa kota Yerusalem akan terbiar selama tujuh puluh tahun (Yeremia 25 dan 29). Oleh itu, waktunya sudah hampir bagi Tuhan untuk membawa umat-Nya kembali ke tanah mereka dan membina semula kota itu. Dari Kitab Suci, Daniel tahu bahawa sebab utama pembuangan itu adalah pemberontakan Israel yang menghina Tuhan. Mereka melanggar hukum, menolak para nabi, dan melanggar perjanjian. Oleh itu, digerakkan oleh firman Tuhan, nabi berdoa untuk pemulihan Yerusalem dan tempat kudus dan agar rakyatnya diampuni. Mungkin, doa ini layangkan menghadap arah Yerusalem, dengan demikian doa-doa itu mencabar titah raja Darius (Daniel 6).
    
    Doa ini mengajar beberapa pelajaran penting yang dapat membantu kita dalam kehidupan doa kita sendiri dan hubungan kita dengan Tuhan. Penelitian yang lebih dekat ayat-ayat Alkitab mendedahkan bahawa doa Daniel sangat alkitabiah.  Melihat kepada ayat-ayat lain dalam Alkitab menunjukkan bahawa doa Daniel mengulangi  beberapa ayat Alkitab. Menarik untuk diperhatikan adalah kesamaan antara doa ini dan Imamat 26: 40-45 juga Ulangan 30: 1-10. Seterusnya, Ezra dan Nehemiah mengikuti teladan Daniel dan mengisi doa mereka dengan kiasan dan gema Alkitab.
    
    Di samping itu, permohonan Daniel adalah doa syafaat. Kedudukan istimewanya sebagai pegawai empayar tidak menghalangnya daripada menyamakan dirinya dengan rakyatnya. Sesetengah individu lupa diri apabila mereka berada dalam kedudukan yang tinggi. Tetapi Daniel menyamakan dirinya dengan kaumnya sepenuhnya; dia mengantarai mereka sebagai salah seorang dari mereka. Beberapa kali dia menggunakan kata ganti “kami,” dengan itu berkongsi tanggungjawab untuk dosa-dosa bangsa dan memohon kepada Tuhan untuk rahmat dan pengampunan (lihat contoh, Dan 9: 5, 18, 19).  Doa syafaat boleh menjadi kesempatan untuk meniru Yesus. Kita singkirkan diri kita sendiri daripada pusat tumpuan untuk memberi tumpuan kepada keperluan orang lain. Sementara kita berdoa untuk orang lain, kita lebih diberkati. Tuhan “memulihkan keadaan Ayub, setelah ia meminta doa untuk sahabat-sahabatnya, dan TUHAN memberikan kepada Ayub dua kali lipat dari segala kepunyaannya dahulu.” (Ayub 42:10). Di samping itu, doa Daniel adalah doa terbuka dan ikhlas. Dia mengakui dosa umatnya dan para pemimpin mereka.  Dia tidak menafikan fakta bahawa mereka telah melanggar hukum Tuhan dan menolak para nabi; Oleh itu, Daniel mengakui bahawa mereka layak sepenuhnya mendapat hukuman  pembuangan itu. Akhirnya, doa Daniel didorong oleh keinginan untuk membela sifat Tuhan. Oleh itu, dengan memulihkan rakyat dan kota itu, kehormatan dan reputasi Tuhan akan dibela di antara bangsa-bangsa.

2. Nubuatan. Sebagai respon kepada doa itu, Gabriel—malaikat  yang sama yang bertemu Daniel dalam bab 8—datang  untuk menyatakan rencana masa depan Tuhan untuk orang Yahudi. Mari kita perhatikan Daniel 9: 24-27 untuk mempelajari beberapa aspek penting daripada nubuatan Mesianik yang paling penting ini.

    Pertama, Gabriel sampai kepada Daniel “sekitar waktu persembahan korban petang” (Dan. 9:21). Masa yang ditentukan ini menunjukkan bahawa malaikat mempunyai perkhabaran yang berkaitan dengan tempat kudus dan pelayanannya. Sesungguhnya, di antara perkara-perkara yang sampaikan dan diterangkan oleh malaikat itu  adalah: pembinaan semula kota Yerusalem, kerja penebusan Mesias, dan perasmian tempat kudus Syurgawi untuk Kristus  memulakan pelayananNya di sana.

    Kedua, nubuatan ini diberikan dalam kerangka kronologi tujuh puluh minggu (70 x 7 = 490), yang sama seperti sepuluh yobel (10 x 49). Penekanan pada angka tujuh mungkin menandakan keselamatan yang sempurna untuk dicapai melalui Mesias. Selain itu, jadual waktu nubuatan ini menunjukkan bahawa Tuhan mengetahui masa depan dan bertindak dalam ruang-waktu untuk melaksanakan rencana penyelamatanNya.

    Ketiga, Gabriel datang untuk membuat Daniel “memahami penglihatan itu” (Dan. 9:23). Kata kerja “memahami” menunjuk kembali kepada Daniel 8, yang diakhiri dengan Daniel tidak memahami penglihatan itu (Dan. 8:27). Perkataan “penglihatan” (mar'eh) adalah perkataan Ibrani yang sama digunakan untuk menunjukkan penampilan dua makhluk Syurgawi (malaikat) dan pembersihan tempat kudus selepas 2300 petang dan pagi (Dan. 8:13, 14).

    Keempat, nubuatan Daniel 9 memberikan maklumat penting untuk memahami permulaan 2300 petang dan pagi itu dan, oleh itu, memastikan bila ia berakhir. Menurut Gabriel, tujuh puluh minggu telah “ditetapkan”; kata kerja Ibrani “dari saat firman itu keluar, yakni bahwa Yerusalem akan dipulihkan dan dibangun kembali” (Dan. 9:25). Titah ini merujuk kepada titah Artahsasta pada 457 S.M. memberi kuasa kepada orang-orang Yahudi untuk kembali ke tanah air mereka dan membina semula Yerusalem (Ezra 7).

    Kelima, tujuh puluh minggu (490 tahun) bermula pada  457 S.M. dan berakhir pada  34 T.M. Peristiwa-peristiwa yang akan berlaku pada minggu terakhir telah berlaku seperti yang diramalkan. Pada awal minggu itu, Yesus Mesias itu menampilkan diri secara umum, dibaptiskan oleh Yohanes Pembaptis ( 27 T.M.). Pada pertengahan minggu itu Yesus disalibkan (31 T.M.). Pada akhir minggu itu (dan juga akhir daripada 490 tahun), kesyahidan Stefanus  mendorong perkhabaran injil untuk dibawa kepada bangsa lain.

    Keenam, satu lagi peristiwa penting yang akan berlaku pada minggu ketujuh itu ialah pengurapan “Yang Maha Kudus” (qodesh qodashim), yang merujuk kepada perasmian tempat kudus ketika Kristus naik ke Syurga pada tahun 31 T.M. dan memulakan PelayananNya di sana. Tempat kudus ini mestilah Syurgawi kerana tempat kudus di Yerusalem sudah tidak mempunyai kaitan dalam penyelamatan pada tahun 31 T.M. apabila  kematian Yesus telah membuat sistem pengorbanan tidak lagi terpakai.

    Ketujuh, oleh kerana 457 S.M.  juga adalah titik permulaan untuk 2300 petang dan pagi itu, maka pembersihan tempat kudus Syurgawi yang diumumkan dalam Daniel 8:13, 14 mestilah bermula pada tahun 1844. Pada tahun itu, Kristus memasuki Bilik Maha Suci untuk melaksanakan penghakiman penyelidikan. 

    Kelapan, di samping kerumitan angka-angka nubuatan itu dan butiran-butiran yang lain, janganlah kita terlepas pandang kepada Yesus. Peristiwa-peristiwa yang dijelaskan oleh nubuatan itu mencapai puncak dalam kerja penebusan Mesias dan sememangnya akan memberi manfaat bukan sahaja kepada Israel tetapi seluruh dunia. Jadi, Daniel menerima lebih banyak daripada yang dia minta. Kerap kali Tuhan melakukan hal yang sama kepada kita! Dia boleh menjawab doa kita dengan cara yang melebihi jangkaan kita.

#### Bahagian III: Penerapan Hidup

`1. 	Apakah ciri-ciri utama doa Daniel, dan apakah yang ciri-ciri itu ajarkan kepada anda tentang kehidupan doa peribadi anda?`

`2. 	Perhatikan bahawa Daniel memikirkan secara mendalam pelangaran-pelangaran dan pengakuan dosa dalam doanya. Bagaimanakah pendekatan ini dapat menjadi maklumat bagi doa syafaat anda sendiri? Bagaimanakah anda mengubah kebiasaan doa anda  hasil daripada kajian ini?`

`3. 	Adakah anda sedang melayangkan doa syafaat bagi pihak seseorang? Berapa banyakkah yang anda tahu tentang situasi orang itu?`

`4. 	Apakah beberapa sikap yang tidak sesuai yang menghalang doa-doa syafaat?`

`5. 	Adakah data nubuatan seperti 70 minggu dan 2300 petang dan pagi masih relevan? Terangkan. Apakah yang angka-angka ini ajarkan kita tentang Tuhan? Bagaimanakah jadual waktu nubuatan sedemikian rupa dapat menguatkan komitmen anda kepada Yesus?`

6. 	Letakkan diri anda dalam situasi Daniel dan renungkan perkara berikut:

`•	Tuhan mengambil masa kira-kira sepuluh tahun untuk menjelaskan aspek-aspek tertentu penglihatan dalam bab 8 kepada Daniel. Sejauh manakah kesabaaran anda ketika anda menunggu jawapan Tuhan untuk persoalan rohani dan eksistensi anda sendiri? Dalam cara apakah masa menunggu ini mendorong anda untuk menyelidiki Kitab Suci untuk penjelasan dan pemahaman?`

`•	Sementara Daniel sedang berdoa, Gabriel diutus sebagai respon kepada doanya. Pernahkah anda menerima jawapan segera doa anda? Adakah respon sedemikian cara biasa Tuhan  menjawab doa anda? Terangkan.`

`•	Bagaimanakah anda seimbangkan doa dan pembacaan / kajian Alkitab dalam kehidupan ibadat anda?`

`7. 	Di antara peristiwa-peristiwa yang diramalkan oleh nubuatan dalam Daniel 9, yang manakah, jika ada, merupakan yang paling penting untuk kehidupan rohani anda, dan mengapa?`