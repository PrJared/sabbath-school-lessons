---
title:  Kalendar Nubuatan
date:   05/03/2020
---

Di penghujung penglihatan 2,300 petang dan pagi, nabi begitu tercengang-cengang kerana dia tidak memahaminya (Dan. 8:27). Sepuluh tahun kemudian, Gabriel datang untuk membantu Daniel “mengerti” penglihatan itu (Dan. 9:23). Wahyu yang kemudian ini menyediakan maklumat-maklumat yang sebelumnya tidak ada dan menyatakan bahawa pekerjaan Mesias akan selesai di akhir tempoh 70 minggu itu. Jika menurut prinsip sehari-setahun dan perjalanan peristiwa-peristiwa yang diramalkan, 70 minggu itu seharusnya dimengerti sebagai 490 tahun. Titik permulaan kepada 70 minggu ini bermula pada waktu arahan untuk memulihkan dan membangun semula Yerusalem diperintahkan (Dan 9:25). Perintah ini dikeluarkan oleh Raja Artahsasta dalam 457 S.M. Ia membenarkan orang-orang Yahudi dibawah pimpinan Ezra untuk membina semula Yerusalem (Ezra 7). Menurut ayat alkitabiah ini, 70 minggu itu “ditetapkan” atau “dipotong.” Ini menunjukkan bahawa tempoh waktu 490 tahun itu telah dipotong dari satu tempoh yang lebih besar, iaitu dari 2,300 tahun yang telah diberikan di dalam penglihatan Daniel 8. Ini bermaksud bahawa 2,300 tahun dan 490 tahun itu harus mempunyai titik permulaan yang sama, iaitu pada 457 S.M.

Nubuatan 70 minggu itu dibahagikan kepada tiga bahagian: tujuh minggu, enam puluh dua minggu, dan minggu yang ketujuh puluh.

Tujuh minggu (49 tahun) itu kemungkinan besar merujuk kepada waktu apabila Yerusalem mula dibangunkan semula. Selepas tujuh minggu ini, terdapat enam puluh dua minggu (434 tahun) lagi yang akan membawa kepada “seorang raja” (Dan. 9:25). Oleh itu, 483 tahun kemudian, selepas perintah yang diberikan oleh Artahsasta, iaitu dalam tahun 27 M.., Yesus Mesias itu dibaptiskan dan diurapi oleh Roh Suci untuk melakukan misiNya sebagai Mesias.

Dalam tempoh 70 minggu itu, beberapa peristiwa penting lagi akan berlaku: (1) “Akan disingkirkan seorang yang diupari, seorang raja” (Dan. 9:26), yang merujuk kepada kematian Kristus. (2) Mesias itu “akan membuat perjanjian menjadi berat bagi banyak orang selama satu kali tujuh masa” (Dan. 9:27). Ini merujuk kepada misi khas Yesus dan rasul-rasul bangsa Yahudi. Ia dilaksanakan dalam “minggu” yang terakhir, dari 27 T.M. sehingga 34 T.M. (3) “Pada pertengahan tujuh masa itu ia akan menghentikan korban sembelihan dan korban santapan” (Dan. 9:27). Tiga tahun setengah setelah pembaptisanNya (iaitu pada pertengahan minggu), Yesus akan mengakhiri sistem persembahan korban—yang bererti bahawa ia tidak mempunyai kepentingan dari segi nubuatan lagi—dengan memberikan diriNya sebagai korban terakhir dan sempurna untuk satu Perjanjian Baru, yang membatalkan keperluan untuk mempersembahkan korban haiwan. Minggu terakhir dalam nubuatan 70 minggu itu berhenti dalam 34 T.M., ketika Stefanus mati syahid dan perkabaran Injil menjangkau bukan hanya orang Yahudi tetapi juga orang bukan Yahudi.

`Baca Daniel 9:24-27. Walaupun di tengah-tengah pengharapan yang besar dan janji akan seorang Mesias, kita masih membaca tentang keganasan, peperangan, dan kemusnahan. Bagaimanakah ini dapat menyakinkan kita bahawa di tengah-tengah segala bencana ini, pengharapan masih wujud?`