---
title:  Tidak Bercela dan Berhikmat
date:   08/01/2020
---

Daniel dan para sahabatnya dipilih untuk berkhidmat dalam pelayanan diraja kerana mereka sesuai dengan profil yang ditetapkan oleh Nebukadnezar.  Menurut raja, pegawai-pegawai istana haruslah “tidak ada sesuatu cela” dan “berperawakan baik” (Dan 1: 4).  Menariknya, korban bakaran dan orang-orang yang melayani di tempat kudus juga “tidak bercela” (Im. 22: 17-25, Im. 21: 16-24).  Raja Babel seolah-olah membandingkan dirinya dengan Tuhan Israel kerana menuntut kelayakan yang sama dari orang-orang yang berkhidmat di istananya.  Sebaliknya, kelayakan seperti ini secara kebetulan mencadangkan bahawa Daniel dan rakan seangkatannya menjadi korban bakaran yang hidup untuk Tuhan semasa  mereka menghadapi cabaran-cabaran di dalam kerajaan Babilon.

`Baca Galatia 2:19, 20; Matius 16:24-26; dan 2 Korintus 4:17.  Apakah yang diberitahukan oleh ayat-ayat ini tentang bagaimana kita boleh tetap setia dalam apa sahaja pencobaan-pencobaan yang kita hadapi?`

Tuhan menghargai kesetiaan keempat-empat orang tawanan Ibrani itu, dan pada akhir tempoh ujian selama sepuluh hari, mereka kelihatan lebih sihat dan lebih gemuk daripada pelajar-pelajar lain yang telah makan dari santapan diraja.  Jadi, Tuhan memberikan kepada empat hambaNya “pengetahuan dan kepandaian tentang berbagai-bagai tulisan dan hikmat” dan kepada Daniel sendiri Tuhan berikan “pengertian tentang berbagai-bagai penglihatan dan mimpi” (Dan 1:17).  Pemberian ini akan memainkan satu peranan yang penting dalam pelayanan Nabi Daniel.

Sama seperti Tuhan menghargai iman hamba-hambaNya yang berada di istana Babilon, Dia juga memberikan kita kebijaksanaan ketika kita menghadapi cabaran-cabaran dunia ini.  Dari pengalaman Daniel dan para sahabatnya, kita belajar bahawa sesungguhnya adalah tidak mustahil bagi kita untuk tetap tidak tercemar dengan unsur-unsur yang merosakkan oleh masyarakat kita.  Kita juga belajar bahawa kita tidak perlu mengasingkan diri kita dari masyarakat dan kebudayaan untuk dapat melayani Tuhan.  Daniel dan para sahabatnya bukan sahaja hidup di tengah-tengah kebudayaan yang dibina di atas pembohongan, kesilapan dan kedongengan, tetapi dididik dalam pembohongan, kesilapan dan kedongengan itu.  Namun, mereka tetap setia.

`Tidak kira di mana kita hidup, kita berhadapan dengan cabaran untuk tetap setia kepada apa yang kita percayai di tengah-tengah budaya dan pengaruh sosial yang bertentangan dengan kepercayaan itu.  Kenal pasti pengaruh-pengaruh negatif dalam budaya anda, dan tanyakan diri anda: Adakah saya melawannya dengan baik?`