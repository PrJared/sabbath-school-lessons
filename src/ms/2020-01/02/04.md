---
title:  Keputusan yang Tegas
date:   07/01/2020
---

`Baca Daniel 1:7-20.  Kita melihat dua faktor yang sedang bekerja di sini: pilihan Daniel dan campur tangan Tuhan.  Apakah prinsip penting yang dilihat di sini?`

Nampaknya empat orang tawanan Ibrani itu tidak membantah nama-nama Babilon yang diberikan kepada mereka.  Besar kemungkinan tidak ada apa-apa yang boleh mereka lakukan mengenainya, selain dari menggunakan nama Ibrani mereka hanya sesama mereka sahaja.  Namun, mengenai makanan dan minuman anggur dari meja raja, sudah tentu berada dalam kuasa mereka untuk memakannya atau tidak.  Jadi, pilihan dari keempat lelaki ini sangat penting di sini.

Walau bagaimanapun, jika seorang pegawai boleh menukar nama mereka, dia juga boleh menukar menu makanan.  Terdapat dua kemungkinan sebab mengapa mereka tidak mahu makan dari meja raja.

Pertama, makanan dari meja raja mungkin mengandungi daging yang tidak halal  (Imamat 11).  Kedua, makanan itu pertama-tama dipersembahkan kepada patung dewa dan baharu dihantar kepada raja untuk dimakannya.  Oleh itu, apabila Daniel menjelaskannya, tanpa sebarang muslihat atau penipuan, bahawa permohonannya bermotifkan keagamaan, iaitu, makanan di istana akan mencemarkannya dan kawan-kawannya (Dan 1: 8), dia menjadi sangat berani.

Sementara kita melihat interaksi antara Daniel dan pegawai Babilon itu, terdapat beberapa perkara penting yang jelas kelihatan.  Pertama, Daniel seolah-olah memahami kedudukan sukar pegawai itu, jadi dia mencadangkan satu ujian.  Sepuluh hari memakan makanan yang telah dipilih sepatutnya mencukupi untuk menunjukkan kesan makanan tersebut, dan dengan itu dapat meredakan ketakutan pegawai itu. Kedua, kepastian Daniel bahawa hasilnya akan positif meski pun dalam jangka masa yang pendek kerana keyakinan penuhnya kepada Tuhan.  Ketiga, pemilihan diet sayur-sayuran dan air menunjuk kembali kepada makanan yang Tuhan berikan manusia pada Penciptaan (lihat Kej 1:29), suatu fakta yang mungkin mempengaruhi pilihan Daniel juga.  Lagipun, apakah ada makanan yang lebih baik selain daripada yang diberikan Tuhan pada mulanya?

`Apakah yang sungguh penting tentang kebebasan memilih Daniel yang membuka laluan kepada Tuhan untuk bertindak seperti yang dilakukanNya? (lihat Dan. 1:9)?  Apakah pengajaran-pengajaran yang kita dapati daripada perkara ini tentang kepentingan pilihan-pilihan kita?  Bagaimanakah kepercayaan kita kepada Tuhan memberi kesan kepada pilihan-pilihan yang kita ambil?`