---
title:  Komen Guru
date:   10/01/2020
---

### Bahagian I: Ringkasan

**Ayat Utama**: Daniel 1:17

**Tumpuan Pelajaran**: Daniel 1, Kejadian 39, Ester 4, Ester 5.

**Pengenalan**: Daniel 1 menyediakan pentas untuk apa yang berlaku dalam keseluruhan buku dan memperkenalkan tema utamanya. Tuhan muncul sebagai watak utama buku ini, memerintah atas raja-raja dan kerajaan-kerajaan dunia dan membantu umatNya yang setia ketika mereka mengalami kehidupan di tanah asing. Di kalangan banyak tawanan itu, empat orang anak muda dengan kebijaksanaan yang menakjubkan mengharungi kerumitan-kerumitan di istana Babilon ketika mereka membuat komitmen di dalam hati mereka untuk tetap setia kepada Tuhan nenek moyang mereka.

**Tema Pelajaran**: Pelajaran minggu ini menonjolkan tiga topik besar.

1. 	Konteks Daniel. Walaupun di tengah-tengah peristiwa yang tragis seperti pembuangan, semuanya masih di bawah kawalan Tuhan. Pembuangan yang berlaku itu bukan sesuatu yang tidak terdugakan, yang dicetuskan oleh kuasa Babel, tetapi sebagai kemuncak  kepada penghakiman yang diumumkan oleh Tuhan sekian lama kepada orang yang begitu degil.
2. Pendidikan Daniel. Ketika mereka melalui proses pendidikan, Daniel dan sahabatnya memutuskan untuk menolak indoktrinasi kerajaan. Walaupun, dari segi luaran, Tuhan nampaknya telah kalah dalam pertempuran dengan dewa-dewa pagan, orang-orang muda ini tetap setia dan berbuat sesuai dengan Firman Tuhan.
3. 	Kebijaksanaan Daniel. Satu aspek penting perwatakan Daniel dan para sahabatnya ialah mereka bijaksana. Perwatakan sifat ini merujuk kepada lebih daripada kebijaksanaan intelek atau pengetahuan; ia menunjukkan kepada keupayaan pemberian ilahi untuk melihat kepada kehidupan dari sudut pandangan Tuhan.

**Penerapan Hidup**: Walaupun kehidupan mungkin dilanda oleh keadaan-keadaan yang tidak dapat dijelaskan dan sukar, Tuhan yang kita sembah mengawal segala sesuatu di bawah kuasaNya dan dapat menjadikan yang tidak baik kepada sesuatu yang baik. Pandangan dunia kita – termasuklah idea-idea yang tersirat dan kepercayaan yang memberitahukan pandangan kita tentang Tuhan dan realiti pada umumnya-adalah alat yang sangat penting untuk membantu kita mengemudi perjalanan kita menerusi kehidupan. Biarlah Kitab Suci menjadi sumber dan dasar kepada pandangan dunia kita, sama seperti yang dilakukan oleh Daniel.

### Bahagian II: Komentar

1. Konteks Daniel. Pembuangan  itu berlaku bukan sebagai satu peristiwa yang tidak diduga, yang dicetuskan oleh kuasa Babel, atau satu keputusan sewenang-wenangnya oleh Tuhan. Sesungguh, sudah beberapa nabi telah memberikan amaran kepada umat Tuhan bahawa, kecuali mereka bertobat dari dosa-dosa dan kembali kepada perjanjian, mereka akan dihukum oleh kuasa-kuasa asing yang akan memusnahkan bait suci dan memabawa mereka sebagai tawanan di negeri asing. Nabi Yeremia, yang bernubuat selama waktu itu, juga mendesak pemerintah-pemerintah diraja Yehuda untuk menyerah kepada Babilon, kerana itulah kehendak Tuhan. Oleh itu, setelah beberapa amaran-amaran yang tidak dihiraukan, Nebukadnezar datang ke Yerusalem dan menjadikan Yehuda di bawah kuasa empayar Babilon.
Untuk memahami pengalaman Daniel dan kawan-kawannya, kita perlu ingat bahawa pengasingan adalah pengusiran besar-besaran penduduk dari tanah asalnya untuk menghancurkan identiti mereka dan dengan itu memudahkan kawalan oleh kuasa yang memerintah. Pengusiran semacam itu biasanya ditujukan kepada golongan kelas yang lebih tinggi, para bangsawan, para pemimpin, para pemikir. Hanya golongan miskin yang dibenarkan tinggal di tanah air, yang biasanya telah musnah akibat perang. Strategi politik dan ketenteraan sedemikian telah diamalkan secara meluas di dunia kuno oleh Asyur dan Babilon. Dalam 722 S.M. orang-orang Asyur mengakhiri kerajaan Israel utara dan mengusir sebahagian besar daripada penduduknya ke bahagian-bahagian lain kerajaan itu. Yehuda tidak memperhatikan nasib jirannya dan menemui nasib yang sama di tangan orang Babilon.	
Alkitab mencatatkan tiga serangan besar dan pengusiran Babilon terhadap Yehuda. Serangan yang pertama berlaku pada tahun 605 S.M., ketika Nebukadnezar, setelah mengalahkan orang Mesir di Carchemish, berarak melawan Yehuda. Dia mengambil beberapa tawanan, antaranya Daniel dan ketiga-tiga sahabatnya. Dalam 597 S.M., memandangkan perjalanan politik Yoyakim yang berkeras untuk membentuk satu pakatan politik dengan Mesir, Nebukadnezar menyerang Yehuda buat kali kedua dan memindahkan sekumpulan lagi penduduk itu. Di antara mereka yang dipindahkan adalah nabi Yehezkiel dan Raja Yoyakhin, anak Yoyakim, yang telah meninggal dunia setelah beberapa lama selepas penaklukan. Nebukadnezar meletakkan Zedekiah (bapa saudara Yoyakhin) di atas takhta, dengan harapan untuk memastikan kesetiaannya kepada Babilon. Namun, tanpa menghiraukan teguran-teguran Yeremia yang berterusan, raja baru itu terus mencari bantuan Mesir untuk menentang kekuasaan Babilon. Akhirnya, Nebukadnezar kehilangan kesabarannya dan pada 586 S.M., berperang melawan Yehuda; pada kali ini orang-orang Babilon menghancurkan Yerusalem dan bait suci itu sehingga menjadi puing dan mengusir sebahagian lagi penduduk yang sisa itu ke Babilon.

2. Pendidikan Daniel. Mungkin berguna untuk kita mempertimbangkan sistem pendidikan Babilon. Pengetahuan sedemikian memberikan kita idea tentang subjek-subjek yang diajarkan kepada tawanan Ibrani itu dan cara pandang seperti apa yang mereka telah hadapi. 
Tahap pertama pendidikan Babilon melibatkan pembelajaran dua bahasa utama umum bagi orang Babilon: Bahasa Aramaik, yang menjadi bahasa internasional pada masa itu; dan Akkadian, yang merupakan bahasa sastera yang digunakan untuk menyampaikan tradisi agama dan budaya kerajaan. Akkadian memerlukan penguasaan sistem tulisan kuneifom atau tulisan pepaku yang  kompleks dengan beratus-ratus aksara. Pada peringkat pertama ini, para pelajar akan mempelajari buku-buku teks berbentuk cerita yang biasanya diceritakan kepada orang-orang muda Babilon sejak dari zaman kanak-kanak lagi, seperti legenda Gilgamesh, Sargon, dan N?ram-Sîn.
Pada tahap kedua, pelajar diperkenalkan kepada banyak lagi buku teks, yang bertujuan untuk mengasah kemahiran sastera mereka dan membantu mereka mengembangkan cara pandang Babilon. Seorang penulis menggambarkan tahap kedua ini: “Tujuannya, kemudian, adalah dua bahagian: untuk mengisi fikiran pelajar dengan ideologi semasa teologi dan politik dalam negara dan mempersiapkannya untuk latihan sambil bekerja sebagai ?šipu muda, satu jawatan yang kita pelajari dari nota kaki (colophon), yang dipegang oleh ramai juru tulis yang masih baru. Pendedahan kepada kesusasteraan, penceritaan kisah-kisah yang merupakan ciri kepada pendidikan fasa pertama, menjadi permulaan kepada perkara-perkara yang lebih serius, mengajarkan cara pandang dan pemerolehan kepakaran praktikal.”--A.R. George, The Babylonian Gilgamesh Epic (Oxford: Oxford University Press, 2005), 1:36.
Kita tidak tahu butiran-butiran kurikulum khusus yang diberikan kepada Daniel dan sahabat-sahabatnya. Namun perihalan di atas memberikan gambaran bagaimana pendidikan dilaksanakan di Babilon pada masa itu. Program akademik yang ditekankan ke atas Daniel dan para sahabatnya mungkin keras seperti yang dijelaskan di atas. Namun Daniel dan kawan-kawannya mendahului dalam semua hikmat dan pengetahuan yang dipromosikan oleh Universiti Babilon!

3. Kebijaksanaan Daniel. Salah satu aspek penting daripada sifat perwatakan Daniel dan para sahabatnya ialah mereka bijaksana. Ketika Daniel cuba menangkis cabaran-cabaran indoktrinasi Babilon, terutama dalam hal makanan, dia bertindak dengan arif dan bijaksana agar dapat menghindari makanan dari meja raja. Seterus nya, Daniel dan sahabatnya didapati sepuluh kali lebih bijak daripada semua orang-orang bijak di Babilon. Di penghujung buku ini, kita dapati pernyataan tentang orang-orang yang berpengertian dan juga bijaksana ini dianiaya oleh kuasa-kuasa yang jahat tetapi akhirnya akan bangun dalam kemenangan (Dan. 11:33, 35; Dan. 12:3). Namun, untuk lebih menghargai tema kebijaksanaan dalam buku Daniel, mungkin ada baiknya juga kita melihat bagaimana tema ini diperlakukan di tempat lain dalam Alkitab.
Salah satu tema alkitabiah yang paling menarik adalah idea mengenai kebijaksanaan. Terdapat beberapa bahagian penting dalam Alkitab yang ditentukan sebagai kesusasteraan hikmat. Ayub, Amsal, dan Pengkhotbah bersama-sama dengan Kidung Agung dan beberapa mazmur telah dinyatakan sebagai ayat-ayat hikmat. Ayat-ayat hikmat memberi penekanan yang kuat tentang ketaatan kepada Hukum Tuhan, yang biasanya menghasilkan kehidupan yang baik. Ayat-ayat hikmat umumnya tidak mendasarkan mesej mereka pada Keluaran atau peristiwa-peristiwa penyelamatan besar yang lain, tetapi sering membuat rujukan atau petikan daripada penciptaan. Tuhan adalah Pencipta yang menetapkan undang-undang tertentu yang mengatur kosmos dan masyarakat. Oleh itu, mereka yang mematuhi hukum Tuhan lebih cenderung dikelilingi oleh berkat-berkat Tuhan. Namun, buku Ayub menunjukkan bahawa terdapat pengecualian terhadap peraturan ini; walau bagaimanapun, pengecualian itu membuktikan kebenaran peraturan itu kerana pada akhirnya, Ayub mendapat kembali hidup yang makmur dan bahagia.
Daniel digambarkan sebagai seorang yang bijaksana, tetapi bukan kerana dia menguasai selok-belok bahasa dan kesusasteraan orang Babilon. Sebaliknya, dia boleh dikatakan bijak kerana dia setia kepada Tuhan. Disebabkan oleh kepercayaan teologinya, Daniel menolak menu diraja dan memilih hanya kekacang dan air, berdasarkan diet yang ditetapkan oleh Tuhan pada waktu Penciptaan. Selain dari itu, Daniel tidak memperoleh kebijaksanaannya semata-mata kerana ketekunan dan disiplin diri. Ia merupakan hikmat pemberian Tuhan sebagai pengikhtirafan kepada iman dan kepercayaan yang ditunjukkan oleh Daniel. Hikmat seperti itu jauh mengatasi segala kerumitan kurikulum universiti; ia adalah hikmat yang memampukan Daniel untuk menafsirkan mimpi dan memahami rancangan Tuhan yang menyeluruh untuk sejarah manusia.

### Bahagian III: Penerapan Hidup

1. 	Buku Daniel menggambar Tuhan sebagai Tuhan yang membiarkan bangsa asing untuk menginjak-injak umatNya dan menjarah bait suci milikNya. Apakah sifat Tuhan yang anda pelajari berlandaskan kepada peristiwa ini?
2. 	Bagaimanakah keadaan Daniel di istana Babilon itu jika dibandingkan kepada keadaan Yusuf di Mesir dan Ester di Persia? Siapakah di antara mereka yang menghadapi cabaran yang paling sukar? Jika anda diberi pilihan, dalam kedudukan siapakah anda ingin berada?
3. 	Pelajaran pada minggu ini membuka peluang kepada kita untuk menyelidiki diri sendiri. Minta anggota-anggota kelas anda untuk merenungkan perkara di bawah ini:
        - Bagaimanakah pandangan saya terhadap Tuhan jika Dia membiarkan tentera asing untuk menyerang negara saya, memusnahkan budaya saya, dan mengusir saya ke tanah asing?
        - Adakah lebih sukar untuk menurut kepada Tuhan ketika berada di negeri sendiri dan di antara orang-orang kita sendiri, atau ketika berada di tengah-tengah bangsa asing di negeri yang jauh? Terangkan.
        - Dalam cara bagaimanakah saya boleh membentuk cara pandang yang memberikan saya kejelasan untuk menilai budaya yang ada di sekeliling saya dan menghindari perangkap-perangkapnya?
        - Apabila berhadapan dengan cabaran berkaitan dengan pemeliharaan hari Sabat, integriti dalam perniagaan atau pekerjaan saya, hubungan dengan rakan-rakan non-Kristian/non-SDA dan sebagainya, bagaimanakah pencapaian saya jika dibandingkan dengan pencapaian Daniel?