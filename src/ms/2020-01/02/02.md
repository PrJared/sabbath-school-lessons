---
title:  Kedaulatan Tuhan
date:   05/01/2020
---

Pada pandangan pertama, buku Daniel bermula dengan nada suram kekalahan.  Yehuda telah menyerah  kalah kepada Nebukadnezar dan perkakas-perkakas kaabah telah diambil dari Yerusalem dan dibawa ke tanah Shinar. Perkataan Shinar muncul di Alkitab dalam Kejadian 11:2 sebagai lokasi di mana menara Babel dibina.  Shinar merupakan satu petanda buruk, kerana ia merujuk kepada sebuah projek yang berakar umbikan penentangan terbuka terhadap Tuhan.  Namun, walaupun jurubina-jurubina Babel gagal dalam usaha mereka untuk mencapai langit, gambaran luaran menunjukkan bahawa Nebukadnezar dan tuhan-tuhannya—yang ditempatkan di tanah Shinar--telah mengalahkan perjanjian Tuhan bangsa Israel.

Namun, baris-baris pembukaan Daniel menunjukkan dengan jelas bahawa kekalahan Yerusalem tidak dikreditkan kepada kuasa unggul raja Babilon; sebaliknya, ia berlaku kerana “Tuhan menyerahkan Yoyakim, raja Yehuda…ke dalam tangannya [Nebukadnezar]” (Dan. 1:2).  Jauh lebih awal dari itu, Tuhan telah menyatakan bahawa jika umatNya melupakan Dia dan melanggar perjanjian itu, Dia akan menghantar mereka sebagai tawanan ke tanah asing.  Jadi, Daniel tahu bahawa di belakang dan di luar kuasa ketenteraan Babilon, Tuhan di Syurgayang memimpin perarakan bersejarah itu.  Pandangan yang  amat jelas tentang kedaulatan Tuhan inilah yang menopang lelaki-lelaki muda Ibrani ini dan memberikan mereka kekuatan dan keberanian untuk menghadapi godaan dan tekanan dari kerajaan Babilon.

`Baca 2 Raja-raja 21:10-16; 2 Raja-raja 24:18-20, dan Yeremia 3:13.  Mengapakah Tuhan menyerahkan Yehuda dan Yerusalem kepada tangan-tangan orang Babilon?`

Sementara kita menghadapi cabaran abad kedua puluh satu ini, kita perlu merasai semula persepsi tentang Tuhan yang begitu jelas ditunjukkan dalam kitab Daniel. Menurut buku ini, Tuhan yang kita sembah bukan sahaja mengemudi perjalanan sejarah melalui kekuasaanNya tetapi dengan penuh belas kasihan campur tangan dalam kehidupan umat-umatNya untuk memberikan mereka bantuan yang sangat diperlukan pada waktu-waktu mendesak.  Kita akan lihat nanti bahawa apa sahaja yang Tuhan telah lakukan untuk para tawanan Ibrani pada masa lalu, Dia juga akan lakukan untuk umatNya pada akhir zaman ini, tanpa mengira apa pun serangan yang dilakukan terhadap mereka serta terhadap iman mereka.

`Apakah antara cabaran-cabaran iman yang anda hadapi sekarang, sama ada dari luar, atau dari dalam gereja, atau dari kelemahan sikap peribadi anda sendiri?  Bagaimana anda boleh belajar untuk bersandar kepada kuasa Tuhan untuk menolong anda mengatasi apa sahaja yang ada di hadapanmu?`