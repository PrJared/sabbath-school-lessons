---
title:  Ujian Akhir
date:   09/01/2020
---

`Baca Daniel 1:17-21.  Apakah kunci kejayaan keempat-empat orang muda itu? (lihat juga Ayub 38:36, Ams. 2:6, Yak. 1:5).`

Selepas tiga tahun latihan di dalam “Universiti Babilon”, empat orang Ibrani itu dibawa di hadapan raja untuk peperiksaan akhir.  Mereka bukan sahaja lebih sihat berbanding pelajar lain, pengetahuan dan kebijaksanaan mereka melebihi daripada yang lain-lain.  Keempat-empat mereka segera diambil untuk berkhidmat kepada raja.  Kita harus ingat bahawa “pengetahuan dan kebijaksanaan” ini, tidak diragukan lagi termasuklah hal-hal  paganisma.  Namun mereka tetap mempelajarinya, dan jelas bahawa mereka mempelajarinya dengan baik sekali walaupun mereka tidak mempercayainya.	 Nebukadnezar mungkin berfikir bahawa pencapaian itu ada kaitan dengan pemakanan istana dan program latihan yang dilalui oleh empat pelajar itu.  Walau bagaimanapun, Daniel dan kawan-kawannya tahu, dan cerita itu menunjukkan dengan jelas, bahawa prestasi unggul mereka bukan hasil dari sistem Babilon.  Semuanya datang dari Tuhan.  Ini adalah satu contoh luarbiasa tentang apa yang Tuhan boleh lakukan untuk mereka yang percaya kepadaNya.  Kita sepatutnya tidak perlu takut kepada kuasa media, kerajaan dan institusi-institusi lain yang boleh mengancam untuk merosakkan identiti kita sebagai anak-anak Tuhan.  Apabila kita meletakkan keyakinan kita kepada Tuhan, kita boleh mendapat kepastian bahawa Dia dapat menopang kita dalam waktu-waktu yang sukar dan memelihara kita daripada segala kemungkinan. Kuncinya adalah untuk kita membuat pilihan yang tepat ketika menghadapi cabaran-cabaran iman.

Dengan melihat Daniel 1, kita mempelajari beberapa pelajaran yang sangat penting mengenai Tuhan: (1) Tuhan yang mengawal sejarah.  (2) Tuhan memberikan hikmat supaya kita dapat mengemudi dalam keadaan persekitaran yang bertentangan daripada budaya dan masyarakat kita.  (3) Tuhan menghargai mereka yang percaya kepadaNya melalui kepercayaan dan gaya hidup mereka.

Bab ini memberi kesimpulan dengan mengatakan bahawa “Daniel ada di sana sampai tahun pertama pemerintahan Koresh” (Dan. 1:21).  Penyebutan Koresh di sini adalah penting: ia memberikan gambaran tentang harapan di tengah-tengah pengalaman pembuangan.  Koresh adalah pilihan Tuhan untuk membebaskan umatNya dan membolehkan mereka kembali ke Yerusalem.  Walaupun bab ini bermula dengan nada kekalahan dan pembuangan, ia disimpulkan dengan sekilas harapan dan kepulangan.  Inilah Tuhan kita: walaupun dalam saat-saat  yang paling sukar dalam kehidupan kita, Dia selalu membukakan sebuah jendela pengharapan supaya kita dapat melihat kemuliaan dan kegembiraan yang ada di luar penderitaan dan kesakitan.