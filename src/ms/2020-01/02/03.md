---
title:  Iman di bawah Tekanan
date:   06/01/2020
---

`Baca Daniel 1. Apakah tekanan-tekanan yang diletakkan ke atas pemuda-pemuda agar dapat menyesuaikan diri mereka dengan bangsa asing itu?`

Sebaik ketibaan mereka di Babilon, keempat-empat pemuda itu terpaksa bersemuka dengan cabaran iman dan kepercayaan yang serius: mereka dipilih untuk menjalani latihan khas supaya melayani raja.   Raja-raja pada dahulukala biasanya mengambil tawanan-tawanan yang terbaik untuk berkhidmat di istana diraja, dan dengan demikian, mereka mengalihkan kesetiaan mereka kepada raja dan tuhan-tuhan kerajaan yang telah menawan mereka.  Sememangnya, keseluruhan proses itu dilakukan dengan tujuan untuk membuat perubahan serta mengajarkan doktrin, dan akibatnya adalah perubahan dalam cara pandang mereka.  Sebagai sebahagian daripada proses itu, nama tawanan Ibrani juga akan diubah.  Nama baru menandakan perubahan pemilik dan perubahan nasib.  Oleh itu, dengan menamakan semula orang tawanan itu, orang Babel bermaksud menegaskan kuasa ke atas mereka dan memaksa mereka untuk mengasimilasikan nilai-nilai dan budaya Babilon.  Nama asli mereka, yang mengarah kepada Tuhan Israel, diganti dengan nama yang menghormati dewa-dewa asing.  Di samping itu, raja menetapkan agar anak-anak muda itu makan dari meja makannya.  Makan daripada makanan raja mempunyai implikasi yang mendalam pada zaman dahulu.  Ini menandakan kesetiaan yang tidak berbelah bahagi kepada raja dan mencerminkan kebergantungan kepadanya.  Oleh kerana makanan itu biasanya dipersembahkan kepada dewa atau dewa-dewa kerajaan, memakan makanan itu juga mempunyai arti keagamaan yang mendalam.  Jelas bahawa ia menandakan penerimaan dan penyertaan dalam sistem ibadah raja.

Oleh itu, Daniel serta rakan-rakannya mendapati diri mereka berdepan dengan keadaan yang mencabar.  Agar mereka tetap setia kepada Tuhan dan bertahan dengan kuasa besar sistem kekaisaran, mereka memerlukan satu keajaiban.  Tambah merumitkan lagi keadaan, kota Babilon itu sendiri merupakan satu monumen yang memperlihatkan pencapaian manusia.  Keindahan seni bina kuil-kuil Babilon, taman-taman tergantung, dan Sungai Efrat yang berliku-liku mengalir menerusi kota memperlihatkan imej kekuatan dan kemuliaan yang tidak dapat ditandingi.  Jadi, Daniel dan kawan-kawannya ditawarkan peluang untuk promosi serta menikmati manfaat dan kemakmuran sistem ini.  Mereka boleh membatalkan status mereka sebagai tawanan Ibrani dan menjadi pegawai diraja.  Adakah mereka akan berkompromi dengan prinsip-prinsip mereka demi mendapatkan jalan mudah untuk kemuliaan?

`Dalam cara apa anak-anak muda itu merasionalisasikan keputusan untuk berkompromi dengan kepercayaan yang mereka yakini?  Dalam cara apa anda mungkin sedang menghadapi cabaran-cabaran yang serupa, yang lebih halus?`