---
title:  Kedatangan Anak Manusia
date:   19/02/2020
---

`Baca Daniel 7:13. Siapakah Anak Manusia dalam ayat ini, dan bagaimana anda boleh mengenali Dia? (lihat juga Mrk. 13:26, Mat. 8:20, Mat. 9:6, Luk. 9:26, Luk. 12:8).`

Pada ketika pengadilan itu dilangsungkan, tokoh yang paling penting memasuki ruangan: Anak Manusia. Siapakah Dia? Pertama, Anak Manusia muncul sebagai tokoh individu Syurgawi. Sesuai dengan namaNya, Dia menunjukkan sifat-sifat manusia. Dalam erti kata lain, Dia adalah individu manusia-ilahi yang datang untuk memainkan peranan aktif dalam penghakiman. Kedua, Anak Manusia yang datang dengan awan-awan Syurga adalah gambaran biasa mengenai Kedatangan Kedua dalam Perjanjian Baru. Walau bagaimanapun, dalam Daniel 7:13 khasnya, Anak Manusia tidak digambarkan akan datang dari Syurga ke dunia, tetapi bergerak secara mendatar (horizontal) dari suatu tempat di langit ke satu tempat supaya dapat memperlihatkan diri di hadapan Yang Lanjut Usianya. Ketiga, gambaran Anak Manusia yang datang di awan-awan Syurga membayangkan penjelmaan Tuhan yang boleh dilihat. Namun, imejan ini juga memperingatkan tentang imam besar, yang dilingkupi oleh awan kemenyan, memasuki Tempat Yang Maha Suci pada Hari Pendamaian untuk melakukan pembersihan kaabah.

Anak manusia itu juga merupakan tokoh diraja. Dia menerima “kekuasaan dan kemuliaan dan kekuasaan sebagai raja” dan “orang-orang dari segala bangsa, suku bangsa dan bahasa mengabdi kepadaNya” (Dan. 7:14). Kata “mengabdi” juga boleh diterjemahkan sebagai “menyembah.” Ia dilihat sebanyak sembilan kali dalam bab 1-7 (Dan. 3:12, 14, 17, 18, 28; Dan. 6:16, 20; Dan. 7:14, 27) dan menyatakan satu idea  tentang memberi penghormatan kepada dewa. Jadi, sebagai akibat daripada percubaan untuk mengubah hukum Tuhan, sistem keagamaan yang diwakili oleh tanduk kecil itu merosakkan ibadah yang seharusnya diabdikan kepada Tuhan. Pengadilan yang ditunjukkan di sini memperlihatkan bahawa peribadahan yang benar akhirnya dipulihkan. Sistem peribadahan yang ditetapkan oleh sistem kepausan, di samping elemen-elemen yang lain, meletakkan manusia berdosa sebagai pengantara di antara Tuhan dan manusia. Daniel menunjukkan bahawa satu-satunya pengantara yang mampu mewakili manusia di hadapan Tuhan adalah Anak Manusia. Seperti yang dikatakan oleh Alkitab, “Kerana Tuhan itu esa dan esa pula Dia yang menjadi pengantara antara Tuhan dan manusia, iaitu manusia Kristus Yesus” (1 Tim. 2:5).

`Dari semua yang kita telah baca dari Alkitab tentang kehidupan dan sifat Yesus, mengapakah sungguh menghiburkan untuk mengetahui bahawa Dia begitu penting kepada pengadilan yang digambarkan di sini?`