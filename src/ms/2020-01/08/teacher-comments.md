---
title:  Komen Guru
date:   21/02/2020
---

#### Bahagian I: Ringkasan

**Ayat Utama**: Daniel 7:27

**Tumpuan Pelajaran**: Daniel 7, 2 Tes. 2:1–12, Rom. 8:1, Mrk. 13:26, Luk. 9:26, Luk. 12:8, 1 Tim. 2:5.

**Pengenalan**: Daniel 7 menunjukkan bahawa selepas urutan kuasa-kuasa dunia, yang memerintah dunia dengan kekuasaan yang kejam, pengadilan Syurgawi ditetapkan, dan Anak Manusia menerima kuasa dan kerajaan untuk memerintah selama-lamanya bersama umatNya.

**Tema Pelajaran**:

1. Tanduk Kecil. Dari binatang keempat dengan sepuluh tanduk muncul satu tanduk kecil yang menghujat Tuhan dan menganiaya umat-Nya.
2. Penghakiman Syurgawi. Penghakiman Syurgawi mengutuk tanduk kecil itu dan memberikan pembebasan dan keselamatan kepada umat Tuhan.
3. Anak Manusia. Anak manusia muncul dari penghakiman Syurgawi untuk membela umatNya.
4. Orang-orang Kudus Milik  Yang Maha Tinggi. “Orang-orang kudus” menderita penganiayaan tetapi tetap setia kepada Tuhan.

**Penerapan Hidup**: Walaupun begitu banyak ketidakadilan, penganiayaan, dan pencubaan, umat Tuhan boleh melihat masa depan dengan harapan. Pemerhatian kepada gambaran nubuatan sejarah ini menunjukkan bahawa sejarah manusia akan sampai ke kemuncaknya dengan penghakiman Syurgawi dan kerajaan kekal Anak manusia itu. Kita rindu agar kerajaan kekal Tuhan ditubuhkan tidak lama lagi.

#### Bahagian II: Komentar

Mari kita lihat dengan lebih terperinci tema pelajaran yang dihuraikan di atas.

1. Tanduk Kecil. Tanduk kecil itu tumbuh di antara sepuluh tanduk lain dari binatang yang mengerikan itu yang melambangkan Empayar Roma. Malah, ia menumbangkan tiga daripada sepuluh kerajaan yang tumbuh dari Roma pagan. Kuasa tanduk kecil itu adalah lanjutan daripada Romawi pagan dan dengan itu berkongsi ciri-ciri penting bekas empayar itu. Ia merampas prerogatif/hak istimewa Kristus, menganiaya umat Tuhan, mengubah hukum Tuhan, menghujat Tuhan, dan bertindak menurut apa yang dikehendakinya selama tiga setengah masa (iaitu 1260 tahun kalendar).  Aktiviti-aktiviti ini menunjukkan bahawa entiti ini memegang kuasa politik dan agama, yang padan dengan kepausan. Sejarah menunjukkan bahawa pemelukan agama Kristian maharaja Constantine, pengiktirafan rasmi Ahad sebagai hari ibadat, kejatuhan Roma kepada orang-orang barbarians, dan pengasasan Constantinople di Timur adalah faktor penting yang menyokong bukti kebangkitan kepausan. Berikutan dengan berakhirnya kerajaan pagan Romawi di barat, uskup Roma memenuhi kekosongan kuasa yang diwujudkan di Rom dengan pemindahan ibu kota Empayar Roma ke Constantinople.
Berikutan dengan titah kaisar Justinian pada tahun 533 S.M., yang berkuatkuasa hanya pada tahun 538 S.M., mengisytiharkan paus sebagai ketua semua gereja, maka pintu terbuka bagi kepausan untuk melaksanakan pemerintahannya. Sekarang uskup Roma tidak hanya memegang kuasa agama tetapi juga kekuatan politik. Tidak lama kemudian paus mula menyebut diri mereka pontifex dan mengadopsi adat dan undang-undang lain dari kerajaan Romawi pagan. Melalui pakatan dengan penguasa-penguasa sementara, gereja yang telah dianiaya menjadi penganiaya. Melalui Perang Salib dan Inkuisisi, jemaat Rom menimbulkan kesakitan yang besar terhadap orang ramai yang ingin tetap setia kepada ajaran Alkitab. Jadi  pada Abad Pertengahan Paus sudahpun dikenal pasti sebagai Antikristus (Mat. 24; 2 Tes. 2: 3, 4; Why. 13: 1-10). Pada tahun 1798, Napoleon memenjarakan paus, dengan itu berakhirlah 1260 tahun pemerintahan kepausan.

2. Penghakiman Syurgawi. Babak di ruang pengadilan Syurgawi Daniel 7: 9-14 menggambarkan peristiwa penting bab ini. Buku-buku; Yang Lanjut Usianya di atas takhta; dan Anak manusia, dikelilingi oleh awan Syurga (Dan. 7:13) ketika Dia datang ke hadapan Yang Lanjut Usianya itu menggambarkan babak penghakiman di Syurga. Penghakiman dalam Kitab Suci membawa kedua-dua penghukuman dan pembenaran. Namun, untuk tanduk kecil itu, penghakiman itu adalah penghukuman dan akan menyebabkan pemusnahan tanduk itu. Tetapi bagi orang-orang kudus, yang telah dianiaya oleh tanduk kecil itu, penghakiman itu bermaksud pembelaan, keselamatan, dan pemulihan. Sementara nama-nama mereka diperiksa dalam penghakiman Syurgawi, mereka diisytiharkan tidak bersalah. Mereka dibuktikan benar dan akhirnya menerima kerajaan itu.
Beberapa aspek daripada penghakiman ini yang patut disebut. Pertama, kita harus perhatikan bahawa penghakiman ini bermula setelah tanduk kecil itu muncul berkuasa dan berakhir sejurus  sebelum orang-orang kudus diberi ganjaran, dan tanduk kecil itu dihukum. Oleh itu, penghakiman ini  dengan tepat disebut sebagai penghakiman penyelidikan. Ellen G. White menyebut buku-buku berikut sehubungan dengan penghakiman ini:  (1) buku kehidupan, yang mengandungi nama-nama orang yang telah menerima pelayanan Tuhan; (2) buku peringatan, rekod perbuatan baik orang-orang kudus; dan (3) catatan  dosa-dosa (The Great Controversy, ms. 480, 481). Demi keadilan dan ketelusan bagi semua yang terlibat dan terjejas oleh keputusan muktamad, Tuhan mesti melakukan penyelidikan supaya tidak ada yang meragui kebenaran keputusan akhir itu. Kedua, oleh kerana penghakiman ini mempunyai ruang lingkup kosmik dan, menurut kronologi nubuatan, sedang berlaku sekarang, maka ada yang tertanya-tanya sama ada Tuhan boleh memulakan penghakiman orang yang masih hidup bila-bila masa tak lama lagi.  Kebimbangan sedemikian menghalang suka cita penuh kehidupan Kristian. Kita harus ingat bahawa penghakiman bagi orang-orang yang masih hidup akan berlaku hanya apabila pintu rahmat/kasihan  ditutup dan tujuh tulah terakhir mula dicurahkan ke atas Babel (Wahyu 15-16). Tetapi yang paling penting, kita tidak perlu takut kepada penghakiman itu kerana “Anak Manusia” adalah wakil kita di tribunal Syurgawi. Oleh itu, bukan penghukuman, sebaliknya, penghakiman Syurgawi akan memberi pembelaan dan pembebasan kepada kita.

3. Anak Manusia. Gelaran “Anak Manusia” (bar 'enash dalam bahasa Aramaic) mengaitkan makhluk Syurgawi ini dengan beberapa realiti teologi dan sejarah penting. Pertama, Anak manusia menunjuk ke belakang kepada Adam, bapa umat manusia. Adam ditugaskan untuk menjaga ciptaan dan diperintahkan untuk menakluk dan berkuasa atas ciptaan. Jadi, berbeza dengan Adam yang menjalankan kuasa sementara—dan  raja-raja di dunia, yang memerintah untuk sementara—Anak  Manusia menerima kerajaan yang kekal. Oleh itu, Anak manusia mendapat kembali apa yang hilang oleh Adam.  Kedua, gelar Anak manusia menunjukkan bahawa Dia berkongsi kesamaan dengan manusia. Ungkapan ini boleh digunakan untuk penamaan manusia (Yeh. 2: 1). Oleh kerana dalam Daniel 7 sosok ini jelas adalah makhluk Syurgawi, maka gelar Anak manusia  menunjuk kepada pertalianNya dengan umat manusia.
Dari konteks Kitab Suci yang luas, kita dapat menyimpulkan bahawa Anak manusia bukan hanya mewakili umatNya di pengadilan Syurgawi, tetapi Dia dapat menyamakan diriNya dengan mereka sebab Ia mengambil sifat manusia mereka (Ibr. 2:14, Ibr 4: 15). Kita juga harus perhatikan bahawa Anak manusia dalam Daniel 7 harus dikenal sama dengan Panglima bala tentara (Dan. 8:11), “orang yang berpakaian lenan” (Dan. 10: 5), dan Mikhael (Dan. 10 : 13, Dan. 12: 1). Sebagai kesimpulan, Anak manusia dalam Daniel 7 adalah jelas Mesias Yesus Kristus, yang datang ke hadirat Tuhan Bapa sebagai wakil orang-orang kudus (1 Yoh. 2: 1) pada Hari Pendamaian  simbolik. Hubungan ini akan menjadi lebih jelas dalam kajian Daniel 8. 

4. Orang-orang Kudus Milik Yang Maha Tinggi. Kelompok ini adalah sasaran penganiayaan tanduk kecil itu dan digambarkan sebagai “orang-orang kudus" (Dan. 7:21), “orang-orang kudus milik Yang Mahatinggi” (Dan. 7:18, 22, 25) dan sebagai “orang-orang kudus, umat Yang Mahatinggi” (Dan. 7:27), ketika mereka menerima kerajaan itu. Mereka juga disebut sebagai “rang kudus” dalam Daniel 8:24 dalam konteks serangan tanduk kecil terhadap mereka; dan dalam Daniel 12:7 dalam konteks penganiayaan.  Gelar/panggilan seperti itu bagi umat Tuhan sebagai orang-orang kudus mengulangi Keluaran 19: 6, di mana Tuhan memanggil Israel sebagai “kerajaan imam dan bangsa yang kudus.” Oleh itu, orang-orang kudus milik yang Maha Tinggi “harus dikenal sama dengan pengikut setia Tuhan yang merupakan umat sisaNya, yang dipilih-Nya, dibezakan daripada bangsa-bangsa lain, dianiaya oleh kuasa yang menentang Tuhan, tetapi memelihara iman perjanjian dan mempertahankan kepercayaan dan keyakinan mereka kepada Tuhan yang mana daripada siapa mereka akhirnya menerima kerajaan yang kekal.”—Gerhard F. Hasel, “The Identity of ‘The Saints of the Most High’ in Daniel 7,” Biblica 56, no. 2 [1975]: ms. 192. 
Wahyu 12-14 menggambarkan para pengikut Kristus dan menunjukkan bagaimana mereka tetap setia semasa krisis terakhir. Yohanes mengatakan bahawa “marahlah naga itu kepada perempuan itu, lalu pergi memerangi keturunannya yang lain, yang menuruti hukum-hukum Tuhan dan memiliki kesaksian Yesus.” (Why. 12:17). Oleh kerana hubungan rapat antara “kesaksian Yesus” dan nubuatan (Why. 19:10 dan Why. 22:9), maka “umat Seventh-day Adventist menafsirkan petikan itu dan percaya bahawa ‘umat sisa’ akan dibezakan oleh manifestasi dari kurnia nubuatan di tengah-tengah mereka. Mereka percaya, ‘Kesaksian Yesus Kristus,’ adalah saksi Yesus di tengah-tengah mereka melalui medium kurnia nubuat.”—The SDA Bible Commentary, vol. 7, ms. 812.    

#### Bahagian III: Penerapan Hidup

“Tuhan memberikan Daniel satu penglihatan yang membolehkannya melihat bahawa, walaupun keganasan dan penganiayaan akan bertambah di dunia, Tuhanlah yang memegang kendali. Dia adalah Hakim yang hebat yang akan memastikan bahawa kebenaran akan menang pada akhirnya. Kuasa-kuasa duniawi, yang dinyatakan dalam mimpi Nebukadnezar sebagai merosot dalam menjaga piawaian moral, telah diperlihatkan kepada Daniel sebagai peningkatan kebuasan dan keganasan. Kemuncak daripada keangkuhan duniawi dilihat dengan munculnya tanduk kecil yang mengucapkan 'perkataan yang menentang Yang Mahatinggi. Sementara perkara-perkara yang dahsyat sedang berlaku di bumi, sebuah tribunal sedang ditubuhkan di Syurga yang akan menghakimi perkara-perkara yang sedang berlaku di bumi menurut catatan yang disimpan. Kuasa-kuasa bumi yang angkuh akan dikutuk dan dimusnahkan, sementara Anak manusia dengan orang-orang kudus akan diberikan kekuasaan yang kekal yang tidak akan musnah.”—G. Arthur Keough, God and Our Destiny, Adult Sabbath School Lessons, First Quarter, 1987, ms. 63.

`1. 	Bagaimanakah anda merasakan prospek penghakiman kosmik di mana semua fikiran dan perbuatan anda akan terdedah di hadapan tribunal Syurga?`

`2. 	Apakah yang digunakan sebagai piawaian yang mana semua diadili? Tanyakan pada diri sendiri: Adakah saya mengukur diri sesuai dengan piawaian ini? Apakah jawapan anda beritahu anda tentang beberapa perkara yang anda masih perlu atasi oleh  rahmat Tuhan?`

`3. 	Apakah kelebihan bahawa Yesus menjadi pembela saya dalam penghakiman Syurgawi? Terangkan.`

`4. 	Mengetahui bahawa Yesus adalah pembela kita dalam penghakiman Syurgawi, bagaimanakah kita harus menjalani hidup di bumi?`