---
title:  Berpuasa dan Berdoa, Sekali Lagi
date:   08/03/2020
---

`Baca Daniel 10:1-3. Apakah lagi yang kita lihat Daniel sedang lakukan?`

Daniel tidak menyatakan sebab-sebab masa perkabungannya yang berpanjangan. Namun, doa syafaat perantaraan seperti itu kemungkinan besar didorong oleh keadaan orang-orang Yahudi pada waktu itu, yang baru sahaja kembali dari Babilon ke Filistin.

`Baca Ezra 4:1-5. Apakah cabaran-cabaran yang dihadapi oleh orang Yahudi ketika mereka kembali?`

Kita tahu dari Ezra 4: 1-5 bahawa pada masa ini orang-orang Yahudi menghadapi tentangan kuat ketika mereka cuba membina semula kaabah itu. Orang-orang Samaria menghantar laporan palsu ke istana Persia, menghasut raja untuk menghentikan kerja-kerja pembinaan semula. Dalam menghadapi krisis sedemikian, selama tiga minggu Daniel berseru kepada Tuhan untuk mempengaruhi Raja Koresh agar membenarkan pekerjaan itu diteruskan.

Pada ketika ini, Daniel mungkin hampir berusia sembilan puluh tahun. Dia tidak berfikir tentang dirinya tetapi tentang bangsanya dan cabaran-cabaran yang mereka hadapi. Dan dia terus berdoa selama tiga minggu penuh sebelum menerima sebarang jawapan dari Tuhan. Pada waktu itu, nabi mengambil pemakanan yang sangat sederhana, menjauhkan diri dari makanan terpilih serta tidak menyapu minyak urapan. Dia benar-benar tidak peduli tentang keselesaan dan penampilannya, tetapi dia sangat prihatin terhadap kebajikan orang-orang Yahudi di Yerusalem yang beribu batu jauhnya.

Apabila kita melihat kepada doa kehidupan Daniel, kita mempelajari  beberapa pengajaran yang berguna. Pertama, kita harus bertekun dalam doa, walaupun permohonan doa kita tidak dijawab dengan serta-merta. Kedua, kita harus mengabdikan waktu untuk berdoa bagi orang lain. Ada sesuatu yang istimewa tentang doa perantaraan. Ingat bahawa “Tuhan memulihkan keadaan Ayub, setelah ia meminta doa untuk sahabat-sahabatnya” (Ayub 42:10). Ketiga, doa menggerakkan Tuhan untuk melakukan sesuatu yang konkrit dan nyata. Oleh itu, marilah kita berdoa senantiasa, apa pun jenis doa. Dalam menghadapi pencobaan-pencobaan yang tidak tertanggungkan, masalah-masalah besar, dan cabaran-cabaran yang begitu hebat, marilah kita membawa beban kita kepada Tuhan dalam doa (Ef. 6:18).

`Baca Daniel 10:12. Apakah yang diberitahukan oleh ayat ini tentang doa sebagai pengalaman objektif yang menggerakkan Tuhan untuk melakukan sesuatu, bukannya satu pengalaman subjektif yang membuatkan kita senang dengan Tuhan?`