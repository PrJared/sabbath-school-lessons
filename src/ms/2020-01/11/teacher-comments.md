---
title:  Komen Guru
date:   13/03/2020
---

#### Bahagian I:  Ringkasan

**Ayat Utama**:  Daniel 10:9

**Fokus Pembelajaran**:  Ef. 6:12, Dan. 10, Ezra 4:1-5, Yos. 5:13-15, Wah. 1: 12-18, Kol. 2:15, Rom. 8: 37-39.

**Pengenalan**:  Dua tema pada pelajaran minggu ini memang wajar mendapat ulasan lanjut.  Pertama ialah peperangan yang tidak kelihatan yang menjelaskan peristiwa di luar pengetahuan orang ramai tentang konflik besar.  Mana kala tema lain yang timbul ialah jaminan bahawa kita tidak bersendirian dalam peperangan ini.  Seorang putera yang telah menang, berjuang bagi pihak kita.

**Tema Pelajaran**:

1. Sebuah Peperangan Yang Tidak Kelihatan: Salah satu aspek yang amat suram bagi konflik besar antara baik dan jahat ini ialah peperangan yang tidak ketara ini mengambil tempat alam rohaniah.  Kita melihat gambar realiti dalam kuasa –kuasa jahat yang mempengaruhi raja Persia, untuk menghalang rancangan Tuhan untuk membina semula Yerusalem.
2.  Seorang Putera Yang Telah Menang.  Sementara konflik itu bertambah sengit, umat-umat Tuhan tidak bersendirian.  Seorang putera Syurgawi yang berkuasa dan yang telah menang, berdiri untuk melawan kuasa-kuasa jahat bagi pihak umat-umat Tuhan dan membuatkan rancangan Tuhan tercapai.

**Penerapan Hidup**:  Perjuangan kita bukanlah menentang musuh yang jelas bagi darah dan daging, “tetapi melawan pemerintah-pemerintah, melawan penguasa-penguasa, melawan penghulu-penghulu dunia yang gelap ini, melawan roh-roh jahat di udara” (Ef. 6:12).  Walau pun daripada sudut pandangan manusia, perjuangan ini boleh menjadi konflik yang tidak setanding iaitu kelihatannya sentiasa menentang kita, tidak ada yang kita takuti.  Yesus berjuang untuk kita dan berada di samping kita juga memberi kita jaminan akan kemenangan.

#### Bahagian II:  Komentar

**Mari kita lihat secara mendalam kepada tema-tema pelajaran seperti yang dirumuskan di atas**:

1.  Sebuah Peperangan Yang Tidak Kelihatan.  Daniel 10 memperkenalkan penglihatan yang terakhir bagi buku tersebut, yang merangkumi bab 10-12.   Pada 536 S.M., tahun ketiga pemerintahan Koresh, raja Persia, lebih kurang lima puluh ribu orang-orang Yahudi kembali ke tanah air mereka (Ezra 2), dan sementara mereka menjelaskan untuk membina semula kaabah, muncul rintangan-rintangan yang tidak dapat diatasi.  Apabila orang-orang Samaria menolak untuk mengambil bahagian dalam projek pembangunan itu, mereka menjadi musuh ketat bagi orang-orang Yahudi.  Mereka menulis surat kepada raja Koresh menggambarkan orang-orang Yahudi sebagai penghasut lalu memujuk raja untuk menghentikaan kerja-kerja pembinaan. (Ezra 4:6-16, 23, 24).  Mendapat makluman daripada rakan-rakan Yahudinya, Daniel sekali lagi mengambil jalan keluar dengan berdoa dan berpuasa.  Selama dua puluh satu hari, dia berdoa dan berpuasa bagi pihak orang-orang Yahudi yang telah kembali ke tanah air mereka.  Tuhan memberi respon dengan satu penglihatan sebuah “peperangan besar” iaitu langsir telah disingkapkan daripada menutupi kenyataan yang tidak dapat dilihat.  Nabi ini dibenarkan untuk melihat sepintas lalu peperangan syugawi yang berlangsung disebalik pergelutan duniawi.

    Sementara penglihatan ini disingkapkan, Daniel segera mengetahui bahawa penentangan terhadap pembinaan semula kaabah tidak terhad kepada kebiasaan pemerintah-pemerintahan.  Sesungguhnya, peristiwa-peristiwa politik melibatkan orang-orang Yahudi, orang-orang Samaria, dan orang-orang Persia menggambarkan peperangan yang tidak kelihatan antara malaikat-malaikat Tuhan dan kuasa-kuasa jahat. Hubungan yang erat di antara apa yang berlaku di sorga dan di bumi merupakan satu ciri-ciri tersendiri bagi nubuatan apokaliptik.  Oleh itu, malaikat berkenaan menyatakan kepada Daniel bahawa telah ada peperangan antara Mikhael dan putera kerajaan Persia, satu peperangan yang akan berterusan dengan kerajaan Yunani, secara tidak langsung, akan berterusan di tengah-tengah konflik ketenteraan antara raja-raja di bahagian Utara dan bahagian Selatan ( Daniel 11).

    Sementara kita meneruskan dengan pembelajaran ini, mari kita pertimbangkan beberapa elemen yang terlibat dengan peperangan ini.  Salah satunya ialah malaikat Syurgawi, besar kemungkinan Gabriel yang memberitahu nabi Daniel bahawa putera Persia menentang dia selama dua puluh satu hari sehingga Mikhael datang untuk menolong dia (Daniel 10:13).  Pada titik ini, kita kena menentukan sama ada putera Persia ini, yang berani menentang malakait Tuhan, merupakan pemerintah manusia atau sebuah kuasa rohaniah.  Sesetengah cendikiawan mempertikaikan bahawa putera kerajaan Persia itu ialah Cambyses, anak kepada Koresh, yang merupakan raja kerajaan Babilon dan merupakan pemerintah bersama dengan ayahnya pada masa itu.  Cambyses dikenali oleh kerana keganasannya menentang agama-agama asing, difahami apabila pemerintah ini menghentikan pembinaan kaabah.  Walau bagaimanapun, agak sukar untuk membayangkan seorang raja manusiawi menentang malaikat Tuhan sehingga kepada tahap yang menyebabkan Mikhael harus campur tangan. Namun, satu perdebatan yang lebih kuat menyatakan bahawa putera itu adalah putera dengan kuasa ghaib berdasarkan pada penggunaan selari perkataan “putera” (sar) Persia dan Mikhael, “putera” (sar) yang  melambangkan umat-umat Tuhan. Namun,  disebabkan oleh perbezaan dan persengketaan ini, putera raja Persia semestinya merupakan seorang yang berniat jahat dalam penentangan kepada Mikhael, putera Syurgawi.

    Jadi, “peperangan besar” yang diterangkan di sini merupakan peperangan antara Syaitan, putera kegelapan – yang mewakili musuh-musuh duniawi umat Tuhan – dan Kristus, putera agung yang mewakili umat-umat Tuhan.  Peperangan ini yang terletak di tengah-tengah konflik besar antara baik dan jahat, yang jelas kelihatan dalam politik, sosial, dan agama jahat yang menimpa dunia.  Walau bagaimanapun, sementara kuasa-kuasa jahat meningkatkan tentangan mereka terhadap malaikat-malaikat Tuhan dan menggerakkan kuasa-kuasa duniawi untuk menyerang umat-umat Tuhan, Mikhael, “putera agung”, campur tangan untuk melindungi dan menyelamatkan umat-umat Tuhan (Dan.12:1).  Sekarang, kepada Dia kita berserah.

2.  Seorang Putera Yang Telah Menang.  Apabila Mikhael muncul dalam Alkitab, kemunculanNya selalu dalam konteks konflik.  Dalam Daniel 10, Dia menentang putera Persia yang berniat jahat; dalam Daniel 12, Dia berdiri untuk membebaskan  umat-umat Tuhan pada pengakhiran peristiwa konflik besar;  dalam Yudas , Dia berhadapan dengan iblis untuk mendapatkan tubuh Musa;   dan dalam Wahyu 12, Mikhael melawan naga itu.  Oleh itu, adalah jelas Mikhael ini merupakan pahlawan Syurgawi yang mewakili kuasa-kuasa baik menentang kuasa-kuasa jahat.

    Untuk memperoleh penghayatan yang lebih baik akan sifat dan identiti Mikhael, seseorang harus sedar bahawa salah satu gambaran Tuhan dalam Alkitab  yang ketara adalah seorang pahlawan.  Dia dipanggil sebagai “Tuhan perkasa dalam peperangan” (Mzm. 24:8) dan sebagai pahlawan (Kel. 15: 3).  Banyak pemazmur meraikan Tuhan sebagai pahlawan yang menang (Mazmur 68).  Oleh itu, Tuhan telah memerangi musuh-musuh umatNya, seperti orang-orang Mesir, orang-orang Kanaan, orang-orang Assyria, dan orang-orang Babilon.  Dia juga mungkin kelihatan melawan umat-umatNya sendiri dengan menyerahkan mereka kepada tangan musuh apabila mereka melanggar perjanjian.  Gambaran Tuhan sebagai pahlawan membawa pengharapan eskatologi, walau bagaimanapun pada masa akan datang Tuhan akan menentang bangsa-bangsa yang telah menindas umat-umat-Nya (Za. 14: 3).

    Adalah membantu untuk menyedari bahawa dalam konteks di mana Tuhan digambarkan sebagai pahlawan, beberapa bentuk kata seruan “Siapakah seperti Tuhan?” muncul (Kel. 15: 11, Yer. 50:44; Mzm.. 35:10; Mzm. 71:19 ; Mzm. 89:6,8 ; Mi. 7:18).  Oleh itu, bukanlah satu kebetulan Mikhael membawa makna “Siapakah seperti Tuhan?”  Makna namaNya memberikan gambaran pengenalan diri yang erat dengan Tuhan, yang menyatukannya dengan peranan Mikhael sebagai pahlawan Syurgawi.  Oleh itu, Dia menyerupai Tuhan pada takat yang tidak satu pun daripada warga sorga atau malaikat yang diciptakan, yang boleh capai. Atas sebab ini, Mikhael dalam buku Daniel harus dikenali dengan pra-jelmaan Kristus, Anak Tuhan yang kekal.

    Nyata sekali, Yohanes Pembaptis pada pada pandangan yang pertama telah mengerti Yesus sebagai seorang pahlawan dengan alat penampi pada tangan-Nya, yang akan membakar sekam dengan api yang tidak akan padam (Mat 3:12).  Kemudian, Yohanes berfikir yang dia telah tersilap sebab Yesus telah mengusir syaitan dan menyembuhkan orang sakit, bukannya memerangi musuh-musuh umatNya.  Namun, Yohanes mendapat khabar daripada murid-muridNya yang dapat mengesahkan tanggapan awalnya.  Yesus sememangnya pahlawan Syurgawi yang memerangi kuasa-kuasa jahat. Selanjutnya, pergelutan Yesus yang sengit berlaku di kayu salib, tempat di mana Dia telah mencapai kemenangan terbesar mengatasi kejahatan, bukan dengan membunuh tetapi melalui kematian.  Pada salib itu, Dia telah “melucuti pemerintah-pemerintah dan penguasa-penguasa” dan menang atas semuanya (Kol. 2:15).  Selepas kebangkitanNya, Yesus naik ke sorga sebagai pahlawan yang menang yang menunjukkan hasil jarahan peperangan dalam perarakan kosmik (Ef. 4:7, 8; Mzm. 68; Mzm. 24).

    Kita memiliki tugas yang suci untuk menjalankan pertarungan itu di sisi Komander Agung kita.  Seperti Yesus, kita mesti melawan pertarungan rohaniah ini bukan dengan membunuh tetapi dengan mati.  Senjata kita bukanlah senapang dan bom, tetapi iman dan Firman Tuhan (Ef. 6:10-18).  Kita bukan hanya melawan kuasa-kuasa luar, tetapi juga dosa yang berada di dalam hati kita.  Walau bagaimanapun, “Tetapi dalam semuanya itu kita lebih dari pada orang-orang yang menang, oleh Dia yang telah mengasihi kita” (Rm. 8:37).  Marilah kita meneruskan pertarungan sehingga pada hari apabila Mikhael akan datang dan memusnahkan kejahatan dalam semua manifestasinya.

#### Bahagian III:  Penerapan Hidup 

**Bayangkan pemandangan ini**:  sementara anda melawat galeri foto, anda melihat sebuah gambar  lelaki pertengahan umur yang kelihatan janggal.  Mukanya herot. Bibirnya berkerut.  Tangannya menggenggam penumbuk.  Mukanya penuh dengan kedutan, bukan disebabkan oleh faktor umur tetapi disebabkan rasa marah.  Sementara anda melihat gambar tersebut, anda begitu yakin bahawa siapa sahaja yang digambarkan oleh potret tersebut, anda tidak mahu bersahabat dengannya. Anda berasa gembira kerana lelaki itu hanyalah sekeping gambar yang tidak bernyawa sebagai pameran.

Kemudian seorang pemandu galeri mendekati anda, memperkenalkan lelaki dalam gambar tersebut, dan menerangkan konteks gambar itu.  Sebenarnya, gambar itu menunjukkan wajah seorang peguam.  Dia berada dalam satu perbicaraan di mahkamah, membela seorang balu tua.  Wanita tersebut (balu tua) hampir kehilangan sebidang tanah, satu-satunya tanah yang dia miliki, kepada sebuah syarikat besar. Melalui tindakan undang-undang, peguam-peguam syarikat tersebut cuba mengambil alih hak milik tanah balu tua tersebut.  Gambar janggal itu diambil pada saat peguam bela kepada balu tua itu meyakinkan hakim untuk membuat keputusan yang berpihak kepada balu tua itu secara verbal dan bukan verbal.

`1.  Bagaimana maklumat mengenai konteks ini mengubah pandangan anda terhadap lelaki dalam gambar tersebut?  Adakah anda berasa selesa memiliki dia sebagai sahabat?  Bincangkan.`

`2.  Dalam cara apakah maklumat mengenai konflik besar antara kuasa baik dan jahat itu membantu anda menghayati dengan lebih baik pahlawan yang Tuhan gambarkan dalam Alkitab?`

`3.  Jika Tuhan bukanlah “pahlawan Tuhan,” bolehkah kita mendapat keyakinan bahawa kejahatan akan dihapuskan selamanya?`

`4.  Apakah perbezaan memiliki Yesus Kristus sebagai pahlawan yang berjuang bagi pihak anda menentang askar-askar syaitan?`