---
title:  Dijamah oleh Malaikat
date:   10/03/2020
---

`Baca Daniel 10:10-19. Apakah yang berlaku setiap kali malaikat menyentuh Daniel?`

Terpegun dengan sinaran cahaya Ilahi, nabi itu jatuh. Kemudian seorang malaikat muncul untuk menyentuhnya dan menghiburnya. Seperti yang kita baca dalam naratif itu, perhatikan bahawa malaikat itu menyentuh Daniel sebanyak tiga kali.

Jamahan pada pertama kali membolehkan nabi ini berdiri dan mendengar kata-kata penghiburan datang dari Syurga: “ ‘Janganlah takut, Daniel, sebab telah didengarkan perkataanmu sejak hari pertama engkau berniat untuk mendapat pengertian dan untuk menredahkan dirimu di hadapan Tuhanmu, dan aku datang oleh kerana perkataanmu itu’ ” (Dan. 10:12). Doa Daniel telah menggerakkan Syurga. Bagi kita, ini merupakan satu jaminan bahawa Tuhan mendengar doa-doa kita, yang mana menjadi satu penghiburan besar pada masa-masa kesusahan.

Sentuhan malaikat yang kedua membolehkan Daniel untuk berbicara. Nabi itu mengucapkan kata-katanya di hadapan Tuhan, menyatakan ketakutan dan emosinya: “ ‘Tuanku, oleh sebab penglihatan itu aku ditimpa kesakitan, dan tidak ada lagi kekuatan padaku. Masakan aku, hamba tuanku ini dapat berbicara dengan tuanku! Bukankah tidak ada lagi kekuatan padaku dan tidak ada lagi nafas padaku?’ ” (Dan. 10:16, 17). Jadi, Tuhan bukan sahaja berbicara kepada kita; Dia mahu kita membukakan mulut kita agar kita boleh memberitahukan kepadaNya tentang perasaan, keperluan dan aspirasi kita.

Sentuhan yang ketiga memberikan Daniel kekuatan. Ketika Daniel menyedari kelemahannya, malaikat itu menyentuh dia dan menghiburkan dia dengan kedamaian Tuhan: “ ‘Hai engkau yang dikasihi, janganlah takut, sejahteralah engkau, jadilah kuat, ya, jadilah kuat!’ ” (Dan. 10:19). Ingat bahawa malaikat ini dikirimkan kepada Daniel sebagai jawapan kepada doa-doanya, untuk memberikan kepadanya ilham dan pengertian. Dalam erti kata lain, penglihatan yang seterusnya dalam bab 11, bertujuan untuk memberi semangat kepada Daniel sebagai respon kepada  perkabungan dan meditasinya terhadap keadaan di Yerusalem pada waktu itu. Dengan Tuhan di pihak kita, maka kita boleh memperoleh kedamaian walaupun kita menghadapi penderitaan. Sentuhan kasihNya memampukan kita untuk melihat ke masa depan dengan pengharapan.

`“Bagi kita yang berada dalam pelbagai kehidupan, Syurga mungkin sangat dekat.” - Ellen G. White, The Desire of Ages (Kerinduan Segala Zaman), ms. 48. Berapa kerapkah anda berfikir tentang bagaimana Syurga dan bumi itu berkait rapat? Bagaimanakah anda mungkin hidup berbeza jika anda sentiasa menyimpan kebenaran ini hidup dalam hati dan minda anda?`