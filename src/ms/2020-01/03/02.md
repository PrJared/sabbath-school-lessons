---
title:  Kebesaran Tuhan
date:   12/01/2020
---

`Baca Daniel 2:1-16. Apakah krisis yang dihadapi oleh orang-orang Ibrani akibat dari mimpi yang diberikan Tuhan kepada raja?`

Mimpi dianggap sesuatu yang amat serius dalam dunia kuno. Apabila mimpi itu seolah-olah sukar untuk difahami, ia selalunya menunjukkan suatu bencana yang akan berlaku dalam masa yang terdekat. Oleh itu, dapat difahami mengapa Nebukadnezar menjadi sangat cemas tentang mimpi itu sehingga, untuk menjadikan keadaan bertambah buruk, dia tidak dapat mengingati mimpi tersebut. Pakar-pakar Babilon percaya bahawa dewa-dewa akan dapat mengungkapkan tafsiran mimpi, tetapi tentang mimpi seperti yang diperihalkan di dalam buku Daniel ini, tidak ada apa-apa yang boleh dilakukan oleh pakar-pakar mimpi itu karena raja telah melupakan kandungan mimpi itu. Jika kandungan mimpi itu diberitahukan kepada mereka, pasti mereka boleh membuat satu tafsiran untuk menyenangkan hati raja. Namun dalam situasi yang tidak pernah berlaku sebelum ini, apabila ahli-ahli mimpi tidak dapat memberitahukan kepada raja apa mimpinya, mereka terpaksa mengaku bahawa “tidak ada seorang pun yang dapat memberitahukannya kepada tuanku raja, selain dari dewa-dewa yang tidak berdiam di antara manusia” (Dan 2:11).

Dikuasai oleh rasa hampa, raja memerintahkan agar semua orang bijak pandai di Babilon dibunuh. Kezaliman serupa ini bukan sesuatu yang asing dalam dunia zaman kuno. Sumber-sumber sejarah membuktikan bahawa, kerana konspirasi, Darius I membunuh semua ahli sihir, dan Xerxes juga membunuh para jurutera yang telah membina sebuah jambatan yang runtuh. Pada waktu Nebukadnezar mengeluarkan perintahnya, Daniel dan sahabat-sahabatnya baru saja menyelesaikan latihan mereka dan dimasukkan ke dalam lingkungan orang-orang berilmu raja. Oleh sebab itu, hukuman mati yang dikeluarkan oleh raja itu juga termasuklah mereka. Malah, bahasa asal menunjukkan bahawa pembunuhan itu bermula dengan serta-merta, dan Daniel dan kawan-kawannya akan dibunuh seterusnya. Namun, Daniel, dengan “cerdik dan bijaksana” (Dan. 2:14), mendekati Ariokh, pemimpin pegawal raja yang akan melaksanakan hukuman bunuh itu. Akhirnya, Daniel memohon masa dari raja sendiri agar dapat menyelesaikan mimpi misteri tersebut.  Sungguh menarik, walaupun raja menuduh ahli nujum cuba melengah-lengahkan waktu, dia dengan serta-merta memberikan “waktu” seperti yang diminta oleh Daniel. Daniel tentunya setuju dengan ahli-ahli nujum bahawa tidak ada seorang pun manusia boleh menyelesaikan misteri serupa itu, tetapi nabi itu mengenali Tuhan yang mampu mengungkapkan kandungan mimpi itu dan juga maksud mimpi itu.

`Ahli teologi bercakap tentang “kebesaran” Tuhan, bahawa walaupun Dia jauh berbeza dari ciptaan, Tuhan boleh berada dekat dengannya. Apakah yang diajarkan oleh tindakan memberi mimpi kepada Raja Nebukadnezar tentang betapa “besar” Tuhan itu kepada kita? (lihat juga Kis. 17:28).`