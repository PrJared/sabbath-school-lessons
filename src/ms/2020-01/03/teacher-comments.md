---
title:  Komen Guru
date:   17/01/2020
---

#### Bahagian I: Ringkasan

**Ayat Utama**:  Daniel 2:20

**Tumpuan Pelajaran**: Daniel 2, Yes. 41:26, Yes. 46:8-10.

**Pengenalan**: Nubuatan Daniel 2 menawarkan pemandangan panorama sejarah dari zaman kerajaan Babilon sampai ke akhir zaman. Namun, mimpi nubuatan yang sangat penting ini tidak diberikan kepada Daniel atau seorang nabi lain; Sebaliknya, ia diberikan kepada seorang raja pagan. Tuhan bertindak dengan cara yang menghairankan kadang-kadang! Tuhan tidak hanya berinteraksi dengan, dan memerintah ke atas, peristiwa epik sejarah dunia, tetapi Dia juga peduli terhadap banyak cabaran dan pengalaman anak-anakNya.

**Tema Pelajaran**:

1. 	Peristiwa sempena mimpi itu. Tuhan memberikan mimpi kepada Nebukadnezar tidak lama setelah dia menaiki takhta Babilon. Pada masa itu raja sedang bertempur untuk mengukuhkan kekuasaannya.
2. 	Kepentingan mimpi itu. Melalui imejan mimpi, Tuhan mengungkapkan kepada raja bahawa segala kerajaan dunia akhirnya akan hilang dan memberikan ruang kepada kerajaan kekal Tuhan.
3. 	Skop mimpi itu. Mimpi itu memperlihatkan liputan sejarah yang luas dari Empayar Babilon sehingga kepada akhir zaman. Ini menunjukkan Tuhan sebagai pemerintah berdaulat ke atas semua kuasa dunia.

**Penerapan Hidup**: Aspek penting mimpi ini adalah kepastian bahawa kita boleh mempercayakan hidup kita kepada Tuhan. Tuhan adalah sumber hikmat dan kuasa yang benar. Dia menjawab doa Daniel dan mengungkapkan kandungan serta tafsiran mimpi kepada nabi itu. Marilah kita beribadah dan melayani Tuhan dengan penuh keyakinan.

#### Bahagian II: Komentar

1. Peristiwa sempena mimpi itu. Nebukadnezar mendapat mimpi itu dalam tahun pemerintahannya yang kedua (603 S.M.). Kejadian ini menimbulkan kesukaran secara kronologi dan harus kita bicarakan di sini. Dari Daniel 1, kita mengetahui bahawa Nebukadnezar menyerang Yehuda pada tahun pertama pemerintahannya. Pada waktu itu, dia membawa Daniel dan rakan-rakannya ke Babilon. Kita juga mengetahui bahawa keempat-empat tawanan Yehuda ini menjalani program latihan yang berlangsung selama tiga tahun. Daniel 2 mengatakan bahawa Nebukadnezar mengangkat Daniel sebagai “penguasa atas seluruh wilayah Babilon dan menjadi kepala semua orang bijaksana di Babilon” (Dan. 2:48). Sekilas pandang, kelihatannya bahawa dalam tahun kedua pemerintahan Nebukadnezar, Daniel sudah pun menamatkan latihan tiga tahunnya yang bermula dari tahun pertama pemerintahan raja. Penyelesaian yang terbaik adalah mengambil “tahun pertama” yang disebut di dalam Daniel 1 sebagai “tahun naik takhta” Nebukadnezar seperti yang ditunjukkan dalam jadual di bawah ini:

|Latihan Daniel|Pemerintahan Nebukadnezar|
|---|---|
|Tahun pertama penawanan di Babilon|Tahun naik takhta (serangan ke atas Yehuda)|
|Tahun kedua|Pemerintahan tahun pertama|
|Tahun ketiga|Pemerintahan tahun kedua (mimpi diberikan)|

Carta ini membantu kita untuk melihat tahun pertama Nebukadnezar sebagai raja dikira sebagai tahun dia menaiki takhta, yang bersamaan dengan tahun pertama penawanan Daniel. Pada waktu ini, Nebukadnezar baru sahaja menaiki takhta Babilon. Ia merupakan masa-masa kritikal bagi seorang raja. Seperti kes kebiasaannya, pemerintah yang baru harus mengukuhkan kuasanya, memastikan bahawa tidak ada pihak musuh yang menghalangi jalannya dan raja-raja di bawah kuasanya tetap dalam kawalannya. Lagi pun, pada waktu peralihan kuasa, pemberontakan dan rusuhan biasanya cenderung berlaku. Oleh itu, sewaktu tahun kedua pemerintahannya, Nebukadnezar terlibat dalam beberapa kempen ketenteraan untuk menguatkan kuasanya.

Di dalam keadaan-keadaan sedemikian, tidak hairanlah jika dia merasa terganggu oleh mimpi itu. Mimpi boleh menggambarkan bencana, konspirasi, dan akhirnya kematian raja. Selain itu, orang Babilon memberikan perhatian yang serius terhadap mimpi. Mereka mengumpul sejumlah besar koleksi buku yang menyatakan kaedah yang tepat untuk menafsir mimpi. Orang Babilon juga membentuk kumpulan ahli-ahli pakar dalam penafsiran mimpi. Seperti yang diperhatikan oleh seorang pengulas, “di Timur Dekat kuno, para penilik nasib adalah ketua akademik dan agama pada masa itu. Seperti yang dikatakan oleh Berossus dalam History of Babylonia, Mesopotamia percaya bahawa dewa-dewa telah menganugerahkan orang-orang dengan ilmu pengetahuan, tetapi dewa-dewa tidak memberikan semua pengetahuan kepada mereka. Pengetahuan ilahi tetap tidak boleh didapati, kecuali melalui mesej dalam bentuk kod yang memerlukan kepakaran para penilik. Sekiranya kisah tentang Enmeduranki boleh dipandang serius, orang-orang Mesopotamia percaya bahawa para penyihir hanya mampu menguraikan mesej itu kerana dewa-dewa yang memberikan tafsiran tersebut kepada mereka.”--Wendy Widder, Daniel, Story of God Commentary 20 (Grand Rapids: Zondervan, 2016), ms. 47.

Walau bagaimanapun, dalam situasai yang dihadapi sekarang, tiada seorang pun pakar yang boleh menguraikan kod mimpi itu, kerana raja tidak dapat mengingatinya. Namun, jika pakar-pakar Babilon boleh menyatakan apa mimpi tersebut kepada raja, raja tahu bahawa dia boleh mempercayai tafsiran mereka. Oleh itu, disebabkan kecewa dengan ketidakmampuan pakar-pakar Babilon untuk memberitahukan kepadanya apa mimpi tersebut, raja memerintahkan agar mereka semua dibunuh.

2. Kepentingan mimpi itu. Mimpi patung yang diperbuat daripada logam yang berbeza menunjukkan urutan empayar dunia, bermula dengan Babilon dan mencapai kemuncaknya ketika kerajaan abadi Tuhan ditubuhkan nanti. Logam itu disusun mengikut penurunan nilai namun menurut kekuatan logam itu bermula dari bahagian atas ke bawah (kecuali kaki), yang mungkin menunjukkan kemerosotan setiap empayar yang silih berganti. Seperti yang dijelaskan oleh Ellen G. White:

“Babel, pada akhirnya pecah dan hancur, tamat riwayatnya oleh sebab raja-rajanya menganggap bahawa mereka tidak perlu bergantung pada Tuhan, dan menganggap bahawa kemuliaan kerajaan mereka adalah keberhasilan manusia. Kerajaan Media-Persia menerima murka Syurga sebab dalam kerajaan itu hukum Tuhan telah diinjak-injak di bawah kaki. Takut akan Tuhan sama sekali tidak terdapat di dalam hati sebahagian besar orang banyak. Kejahatan, hujat dan kecemaran bermaharajalela. Kerajaan-kerajaan yang seterusnya malahan melebih-lebih kekejian dan kejahatan mereka; dan kerajaan-kerajaan ini tenggelam semakin lama semakin rendah dalam skala nilai moral.”—Prophets and Kings, ms. 501, 502.

Seperti yang dijelaskan oleh tafsiran itu, setiap kerajaan akan datang kepada kesudahannya dan digantikan dengan kuasa yang seterusnya sehingga seketul batu akan menghempas patung itu dan memenuhi bumi. Namun, walaupun keagungan dan kebesarannya begitu menggugah perasaan, patung itu tidak akan berdiri lama. Tambahan lagi, ia dibina di atas kaki yang tidak boleh dipastikan kekuatannya dan diperbuat dari campuran tanah liat dan besi yang tidak konsisten.

Dalam mimpi itu, Tuhan menunjukkan sebuah gambaran yang biasa dilihat kepada raja. Patung-patung yang besar sangat terkenal dalam dunia kuno, namun mereka biasanya mewakili dewa-dewa. Di samping itu, penggunaan logam untuk mewakili zaman sejarah yang berbeza juga diketahui sekurang-kurangnya satu abad yang lalu atau sebelum Nebukadnezar, seperti Hesiod (sekitar 700 S.M.). Oleh itu, Tuhan nampaknya menggunakan beberapa imejan yang telah diketahui oleh raja untuk menyampaikan mesej yang sama sekali tidak diketahuinya. Dalam hal ini, kita perlu perhatikan bahawa satu aspek mimpi itu tentulah benar-benar baru kepada Nebukadnezar kerana ia tidak diperlihatkan dalam mana-mana tempat di luar Alkitab. Ia adalah seketul batu yang menghancurkan patung itu dan menjadi sebuah gunung yang memenuhi bumi.

Batu dan gunung dikaitkan dengan petikan-petikan di beberapa tempat di dalam Alkitab yang menggambarkan gunung bait suci yang didirikan di atas bukit-bukit (Yes. 2: 2, 3). Yesaya 11: 9 merujuk kepada gunung Tuhan yang suci, bumi, yang dipenuhi dengan pengetahuan akan Tuhan. Dalam Yesaya 6: 3 seluruh bumi dipenuhi dengan kemuliaanNya. Dan dalam keseluruhan buku Mazmur, nama yang digemari untuk Tuhan adalah “batu” atau “batuku” (Mzm.18: 2, 31, 46; Mzm. 19:14; Mzm. 28: 1; Mzm. 31: 2, 3 ; Mzm. 42: 9; Mzm. 62: 2, 6, 7; Mzm. 71: 3; Mzm. 78:35; Mzm. 89:26; Mzm. 92:15; Mzm. 94:22; Mzm. 95 :1; Mzm. 144: 1). Nebukadnezar mungkin tidak memahami semua implikasi imejan batu dalam mimpinya, tetapi sesiapa yang mahir dalam Kitab Suci akan mengaitkan batu itu dengan pemerintahan abadi Tuhan.

3. Skop mimpi itu. Pertama, mimpi itu menyingkapkan liputan sejarah yang luas dari empayar Babilon sehingga kepada akhir zaman. Ia diberikan kepada raja pagan untuk menunjukkan bahawa Raja atas segala raja adalah pemerintah mutlak ke atas setiap kerajaan manusia. Sesungguhnya, melalui mimpi dan tafsiran yang kemudiannya diberikan oleh Daniel, Nebukadnezar menerima satu kursus pendek berkaitan dengan falsafah sejarah. 

Kedua, tafsiran mimpi itu dinyatakan oleh Tuhan kepada Daniel. Orang-orang Babilon, walaupun telah menjalani segala latihan dan mempunyai “terbitan ilmiawan” mengenai penafsiran mimpi, ternyata tidak mampu mendapatkan akses kepada satu-satunya sumber  hikmat yang mampu menyelesaikan misteri itu

Ketiga, ketika kita memikirkan tentang patung itu sebagai perlambangan kepada kerajaan-kerajaan dunia dan sistem kekuasaan, kita mempunyai perasaan bahawa sebahagian besar daripada apa yang dilambangkan oleh patung itu masih lagi benar. Walau bagaimanapun, ketika kita melihat patung itu sebagai perlambangan kepada kerajaan-kerajaan yang silih berganti secara berurutan, kita menyedari bahawa kita sedang hidup dalam masa akhir. Namun, tidak kira apa pun kronologi peristiwa-peristiwa akhir itu, kita boleh hidup dengan satu kepastian bahawa batu itu akan datang!

Keempat, mimpi itu harus dimengerti melalui perkaitannya dengan doa Daniel. Doa Daniel merupakan titik fokus bab ini dan memberikan pernyataan teologi yang paling penting mengenai hikmat dan kuasa Tuhan (Dan. 2: 20-22).

#### Bahagian III: Penerapan Hidup

1. 	Pernahkah Tuhan mengkomunikasikan sesuatu kepada anda melalui mimpi? Apabila anda mempunyai mimpi pada waktu malam, bagaimanakah kecenderungan anda menerangkannya? Adakah anda melihatnya sebagai akibat daripada perasaan cemas, gangguan psikologi, proses otak yang normal, atau sebagai satu mesej dari Tuhan? Bagaimanakah anda mengetahui bahawa mimpi itu berasal dari Tuhan? 
2.  Tuhan mengungkapkan mimpi itu kepada Nebukadnezar melalui sebuah imejan yang biasa dilihat untuk mengungkapkan apa yang tidak diketahuinya. Apakah yang anda pelajari dari kaedah mengajar ini, sementara anda menerangkan Injil kepada orang lain?
3. 	Pelajaran pada minggu ini membuka peluang kepada kita untuk menyelidiki diri sendiri. Minta anggota-anggota kelas anda untuk memikirkan dan memberi kesimpulan kepada soalan-soalan di bawah ini:
        - Bagaimanakah saya boleh memiliki keyakinan yang tenang seperti yang saya perhatikan di dalam Daniel ketika dia mempersembahkan kesnya kepada Tuhan? Adakah saya mengongsikan maksud misi yang saya lihat di dalam Daniel dan rakan-rakannya sewaktu mereka memenuhi tanggungjawab-tanggungjawab dalam kehidupan politik di Babilon?
        - Bolehkah saya mempercayai Tuhan dalam apa jua keadaan kehidupan peribadi saya? Adakah saya mengakui bahawa saya memerlukan kuasa dan hikmatNya untuk menyelesaikan masalah-masalah kecil dan besar saya.
        - Apakah jenis cabaran yang saya hadapi sekarang dan memerlukan hikmat pemberian Tuhan yang telah membantu Daniel menafsirkan mimpi raja? Adakah saya percaya bahawa Tuhan boleh memberikan kebijaksanaan yang serupa? Mengapa atau mengapa tidak?
        - Dalam cara bagaimanakah mesej yang disampaikan melalui mimpi membantu saya menjalani kehidupan Kristian dengan harapan?