---
title:  Batu Itu
date:   16/01/2020
---

`Baca Daniel 2:34, 35, 44, 45. Apakah yang diajarkan oleh ayat-ayat ini tentang nasib mutlak dunia kita?`

Fokus mimpi ini adalah tentang apa yang akan terjadi “di hari-hari mendatang” (Dan. 2:28). Walau betapa berkuasa dan kaya pun mereka, kerajaan-kerajaan besi (dan tanah liat) hanyalah sebagai pendahuluan kepada penubuhan kerajaan batu. Pada satu tahap yang tertentu, logam dan tanah liat itu merupakan buatan tangan manusia, tetapi batu di dalam mimpi itu tidak pernah disentuh oleh tangan manusia. Dalam kata lain, walaupun setiap kerajaan yang terdahulu itu akhirnya sampai ke penghujungnya, kerajaan yang diwakili oleh batu itu akan kekal selama-lamanya. Metafora batu, oleh itu, sering menjadi simbol untuk Tuhan (contohnya, Bil. 32:4, 1 Sam. 2:2, Mzm. 18:31), demikian juga batu itu merupakan satu perlambangan kepada Mesias (Mzm. 118:22; 1 Ptr. 2:4, 7). Oleh yang demikian, tidak ada yang lebih sesuai selain daripada batu yang boleh menjadi simbol kepada pembentukan kerajaan Tuhan yang abadi.	

Beberapa orang membahaskan bahawa kerajaan batu itu telah ditubuhkan sewaktu pelayanan Yesus di bumi, dan bahawa penyebaran injil pula melambangkan bahawa kerajaan Tuhan telah menguasai seluruh dunia. Namun, kerajaan batu itu akan wujud hanya setelah empat kerajaan utama itu jatuh dan sejarah manusia sampai kepada zaman perpecahan kerajaan-kerajaan, diwakili oleh kaki dan jari kaki patung itu. Kenyataan ini menghapuskan kemungkinan penggenapan peristiwa ini pada abad pertama kerana pelayanan Yesus di bumi berlaku sewaktu kekuasaan Roma, kerajaan yang keempat.

Namun, batu itu menjadi sebuah gunung yang besar. Yakni, “batu yang menimpa patung itu menjadi gunung besar yang memenuhi seluruh bumi” (Dan. 2:35). Gunung yang sedemikian menggambarkan Gunung Sion, tempat di mana kaabah didirikan, satu perlambangan nyata akan kerajaan duniawi Tuhan dalam Perjanjian Lama. Apa yang menarik sekali, batu yang dipotong dari sebuah gunung itu juga menjadi sebuah gunung. Gunung ini, menurut ayat ini  sudah pun wujud, yang besar kemungkinan merujuk kepada sion Syurgawi, iaitu kaabah Syurgawi, di mana Tuhan akan membangunkan kerajaan kekalNya. Di Yerusalem, ia akan turun dari Syurga, (Why. 21:1-22:5), kerajaan ini akan memenuhi penggenapannya yang terakhir.

`Daniel 2 setakat ini benar tentang kesemua kerajaan-kerajaan itu.  Mengapakah, jika demikian, ianya sungguh logik dan bijaksana untuk mempercayai nubuatan Daniel tentang kedatangan kerajaan yang terakhir, kerajaan Tuhan yang kekal? Mengapakah ia tidak rasional untuk tidak percaya kepada nubuatan tersebut?`