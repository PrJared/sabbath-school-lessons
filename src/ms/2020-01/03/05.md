---
title:  Patung, Bahagian II
date:   15/01/2020
---

`Baca sekali lagi mimpi dan maksudnya (Dan. 2:31-49). Apakah yang diajarkan oleh perkara ini mengenai pengetahuan masa hadapan Tuhan tentang sejarah dunia?`

Nubuatan yang diberitahukan oleh mimpi Nebukadnezar memberikan satu garis panduan umum dan berfungsi sebagai kayu pengukur untuk mengetahui dengan lebih terperinci tentang nubuatan-nubuatan di dalam Daniel 7, 8, dan 11. Selain itu, Daniel 2 bukan satu nubuatan yang bersyarat. Ia adalah nubuatan apokaliptik: ramalan yang pasti tentang apa yang diramalkan Tuhan dan benar-benar akan berlaku pada masa akan datang.

1. Kepala Emas melambangkan Babilon (626-539 S.M.). Sesungguhnya, tidak ada logam lain yang boleh menjadi lambang kepada kuasa dan kemakmuran empayar Babilon dengan lebih baik selain daripada emas. Alkitab memanggilnya sebagai “kota emas” (Yes. 14:4) dan “piala emas di tangan Tuhan” (Yer. 51:7; bandingkan dengan Why. 18:16). Ahli sejarah purba, Herodotus, melaporkan bahawa emas yang berlimpah-limpah menghiasi bandar ini.
2. Dada dan Lengan daripada Perak mewakili Media-Persia (539-331 S.M.).  Oleh kerana perak kurang dihargai daripada emas, demikian juga empayar Medo-Persia tidak pernah mencapai keagungan Babilon. Selain daripada itu, perak juga merupakan simbol yang bersesuaian dengan bangsa Persia kerana mereka menggunakan perak dalam sistem percukaian mereka.
3. Perut dan Paha daripada Tembaga menjadi simbol kepada Yunani (331-168 S.M.). Yehezkiel 27:13 menggambarkan orang-orang Yunani menjalankan sistem barter perkakas-perkakas yang diperbuat daripada tembaga. Tentera Yunani terkenal dengan baju zirah tembaga mereka. Topi, perisai, dan kapak perang mereka juga diperbuat daripada tembaga. Herodotus memberitahu kita bahawa Psammetichus I dari Mesir melihat kepada serangan lanun-lanun Yunani sebagai penggenapan kepada tilikan nujum yang telah memberi gambaran tentang “orang-orang tembaga datang dari lautan.”
4. Kaki Besi  mewakili Rom (168 S.M. – 476 T.M.). Seperti yang dijelaskan oleh Daniel, besi itu melambangkan kuasa yang menghancurkan iaitu Empayar Rom, yang bertahan lebih lama daripada kerajaan-kerajaan yang sebelumnya. Besi merupakan logam paling sempurna untuk mewakili empayar ini.
5. Kaki daripada sebagian Besi dan sebagian Tanah Liat mewakili Eropah yang berpecah (476 T.M. – sehingga kedatangan Yesus Kristus). Campuran besi dengan tanah liat memberikan gambaran yang tepat tentang apa yang berlaku selepas perpecahan Empayar Roma. Walaupun banyak percubaan telah dilakukan untuk menyatukan Eropah, seperti persekutuan melalui perkahwinan antara keluarga-keluarga diraja sehinggalah kepada Persatuan Eropah saat ini, pembahagian dan perpecahan telah berleluasa dan, menurut nubuatan ini, ia akan kekal demikian sampai Tuhan membentuk kerajaan kekal itu.