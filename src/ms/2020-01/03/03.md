---
title:  Doa
date:   13/01/2020
---

Serta-merta, Daniel mengumpulkan tiga orang sahabatnya untuk sesi berdoa, sambil menerangkan bahawa mereka akan dihukum bunuh jika Tuhan tidak mengungkapkan mimpi itu. Setiap kali kita mengalami masalah yang besar, kita juga harus mengakui bahawa bahawa Tuhan kita cukup besar untuk memberikan jawapan kepada cabaran-cabaran yang tidak dapat kita diselesaikan.

`Baca Daniel 2:17-23. Apakah dua jenis doa yang dilayangkan di dalam ayat ini?`

Terdapat dua jenis doa yang dinyatakan di dalam bab ini.  Pertama, doa permohonan di mana Daniel meminta Tuhan untuk mengungkapkan kandungan mimpi tersebut dan juga maksudnya (Dan. 2:17-19). Kata-kata doa itu tidak dinyatakan, tetapi kita diberitahukan bahawa Daniel dan sahabat-sahabatnya “memohon kasih sayang kepada Tuhan semesta langit mengenai rahasia itu, supaya Daniel dan teman-temannya jangan dilenyapkan bersama-sama orang-orang bijaksana yang lain di Babel” (Dan. 2:18). Sewaktu mereka berdoa, Tuhan menjawab permohonan mereka dan memberitahukan kandungan dan maksud mimpi raja tersebut. Kita diyakinkan bahawa apabila kita “memohon kasih sayang kepada Tuhan semesta langit” doa-doa kita juga akan didengar, walaupun bukan dalam keadaan dramatik seperti yang kita lihat di sini, kerana Tuhan Daniel adalah Tuhan kita juga.

Sebagai respon kepada jawaban Tuhan terhadap permohonan mereka, Daniel dan rakan-rakannya berdoa dengan penuh kesyukuran dan pujian. Mereka memuji Tuhan kerana menjadi sumber hikmat serta mengawal alam dan sejarah politik. Terdapat satu pengajaran penting yang kita boleh pelajari daripada peristiwa ini.  Sementara kita berdoa dan merayu kepada Tuhan untuk banyak perkara, berapa seringkah kita memuji dan bersyukur kepadaNya kerana menjawab doa-doa kita? Pengalaman Yesus bersama dengan sepuluh orang berpenyakit kusta memberikan satu ilustrasi bermakna tentang ketidaksyukuran manusia. Daripada sepuluh orang yang telah disembuhkan, hanya seorang yang kembali “untuk memuliakan Tuhan” (Luk. 17:18). Respon Daniel bukan sahaja mengingatkan kita tentang kepentingan kesyukuran dan pujian, tetapi ia juga menunjukkan sifat Tuhan, kepada siapa kita berdoa. Apabila kita berdoa kepadaNya, kita boleh mempercayai Dia untuk melakukan apa yang terbaik untuk kita, dan oleh yang demikian, kita harus sentiasa memuji dan bersyukur kepadaNya.

`Baca Mazmur 138. Apakah yang anda boleh pelajari dari doa kesyukuran ini yang boleh membantu anda untuk belajar bersyukur kepada Tuhan, tidak kira apa pun keadaan-keadaan yang menimpa anda?`