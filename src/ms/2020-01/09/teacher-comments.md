---
title:  Komen Guru
date:   28/02/2020
---

#### Bahagian I: Ringkasan

**Ayat Utama**: Dan. 8:14

**Tumpuan Pelajaran**: Dan. 8, Dan. 2:38, Kej. 11:4, Im. 16, Ibr. 9:23–28. 

**Pengenalan**: Topik utama Daniel 8 adalah Hari Pendamaian Syurgawi. Atas sebab ini, haiwan simbolik yang melambangkan empayar dunia ialah seekor domba jantan dan kambing jantan, dua haiwan korban yang muncul dalam pelayanan di tempat kudus Ibrani tetapi hanya pada Hari Pendamaian.

**Tema Pelajaran**:

1. Tanduk Kecil. Tanduk Kecil itu melambangkan kuasa yang menyerang tempat kudus Tuhan dan umat Tuhan. Kuasa ini melambangkan Rom  pagan dan fasa kepausan.
2. Hari Pendamaian. Tumpuan utama mesej nubuatan yang disampaikan oleh bab ini adalah tentang pembersihan Tempat Kudus,  yang menurut sistem ritual khemah suci  duniawi  dilakukan pada Hari Pendamaian.

**Penerapan Hidup**: Dalam perjuangan harian kita dengan dosa dan penderitaan, kita tidak bersendirian. Kita mempunyai Imam Besar di tempat kudus di Syurga yang melakukan pelayanan khusus bagi pihak kita. Kita dapat menikmati manifestasi rahmat Tuhan dan mengongsikan kepastian kita dengan orang-orang di sekeliling kita. Perkhabaran tempat kudus bukan sahaja menunjukkan kepada kita bahawa kita telah diampuni tetapi juga menunjuk kepada pembasmian kekal dosa.

#### Bahagian II: Komentar

Mari kita kaji dengan lebih teliti tema pelajaran seperti yang dihuraikan di atas:

1. Tanduk Kecil. Sementara dalam bab 7 tanduk kecil itu  tumbuh dari binatang keempat (pagan Rom), tanduk kecil dalam bab 8 berasal dari salah satu kuadran kompas. Beberapa pengulas berpendapat bahawa tanduk ini melambangkan Antiochus IV, seorang raja Seleucid, yang datang dari salah satu daripada empat bahagian empayar Alexander dari Yunani dan menyerang Yerusalem, mencemarkan tempat kudus, dan menganiaya orang Yahudi. Bagaimanapun, penelitian terperinci  ayat-ayat Alkitab menunjuk kepada satu lagi  rujukan lain, tafsiran yang mengandungi lebih banyak kesahihan untuk dua sebab utama.

    Pertama, kita mesti meneliti bahawa beberapa terjemahan Alkitab memberi keyakinan bahawa tanduk kecil itu berasal dari salah satu daripada empat tanduk yang menggantikan tanduk besar kambing jantan. Jika ya, itu mungkin sesuai dengan Antiochus. Walau bagaimanapun, ayat Ibrani menunjukkan bahawa tanduk kecil itu berasal dari salah satu kuadran kompas. Ayat Ibrani berkata: “Kambing jantan itu sangat membesarkan dirinya, tetapi ketika ia sampai pada puncak kuasanya, patahlah tanduk yang besar itu, lalu pada tempatnya tumbuh empat tanduk yang aneh, sejajar dengan keempat mata angin yang dari langit.  Maka dari salah satu tanduk itu muncul suatu tanduk kecil, yang menjadi sangat besar ke arah selatan, ke arah timur dan ke arah Tanah Permai” (Dan 8: 8, 9). Terdapat tanda-tanda yang jelas dalam tatabahasa Ibrani untuk menyatakan bahawa dalam ungkapan “dari salah satu tanduk itu,” yang wujud terdahulu daripada “tanduk-tanduk itu” adalah “empat mata angin yang dari langit.” Dengan demikian, tanduk kecil itu mestilah berasal dari satu daripada kuadran kompas. Kedua, tanduk bermula kecil tetapi kemudian menjadi sangat besar. Antiochus tidak pernah menjadi seorang raja yang hebat.  Di samping serangannya terhadap orang-orang Yahudi, dia kemudiannya dikalahkan oleh orang-orang Roma dan terpaksa pulang  menanggung malu. Ketiga, oleh kerana prinsip pengulangan dalam penglihatan-penglihatan Daniel, kita tahu bahawa babak yang digambarkan dalam Daniel 8: 9-14 sepadan dengan babak penghakiman Syurgawi dalam Daniel 7: 9-14. Oleh itu, tempat kudus yang diserang oleh tanduk kecil itu mestilah tempat kudus di Syurga, bukannya tempat kudus di Yerusalem yang dicemari oleh Antiochus.
    
    Oleh kerana Antiochus tidak sesuai dengan perincian tanduk kecil itu, maka persoalan timbul: apakah entiti yang merujuk kepada tanduk kecil itu? Pada tahap ini, kita perlu mengingati beberapa persamaan antara penglihatan-penglihatan Daniel. Oleh itu, tanduk kecil dalam Daniel 8 mesti bersesuaian dengan tanduk kecil dalam Daniel 7. Dengan demikian, Roma kepausan muncul sebagai yang paling jelas digambarkan oleh tanduk kecil dalam Daniel 8. Walau bagaimanapun, nampaknya ada perbezaan yang tidak ketara yang patut diperhatikan antara tanduk dalam Daniel 7 dan 8. Tanduk kecil dalam Daniel 7 muncul dari binatang keempat, yang menunjukkan bahawa Papal Roma adalah kesinambungan atau peluasan Roma imperialis. Sebaliknya, tanduk kecil dalam Daniel 8 nampaknya tidak muncul dari mana-mana binatang, yang mungkin menunjukkan bahawa ia menggambarkan dua fasa berterusan penindasan Roma: pertama, fasa Roma imperialis, pengembangan mendatar (Dan 8: 9); dan kemudian fasa Romawi paus, pengembangan menegak (Dan 8: 10-13).  
    
    Adalah menarik untuk diperhatikan bahawa dalam Daniel 7, tanduk kecil itu cuba mengubah hukum Tuhan; dalam Daniel 8 ia mensasarkan serangannya terhadap panglima tempat kudus dan terhadap pondasi tempat kudus itu sendiri. Simbol-simbol seperti itu menunjukkan bahawa sistem paus disusun sebagai satu tiruan pelan keselamatan. Ia menyerang kedua-dua hukum Tuhan dan rencana penyelamatan Tuhan.

2. Hari Pendamaian. Memandangkan aktiviti agresif tanduk kecil itu terhadap tempat kudus dan pelayanannya (sistem penyembahan palsu yang dipaksakan oleh kepausan), persoalan muncul:  “Sampai berapa lama berlaku penglihatan ini, yakni korban sehari-hari dan kefasikan yang membinasakan, tempat kudus yang diserahkan dan bala tentara yang diinjak-injak?” (Dan. 8:13, penekanan diberikan). Persoalan ini mengandaikan bahawa masa yang lama akan berlalu sebelum tempat tempat kudus dapat dipulihkan, kerana kata “penglihatan” di sini merujuk kepada penglihatan domba jantan dan kambing jantan, yang berterusan mulai dari zaman Empayar Persia hingga pada masa perbuatan jahat tanduk kecil itu. Sebelum kita mempertimbangkan jawapan kepada  “berapa lama” ini, mari kita perhatikan dahulu  tempat kudus simbolik dalam Daniel 8: 9-14.

    Bahagian dalam Daniel 8 ini dipenuhi dengan gambaran tempat kudus dan istilah. Kata-kata seperti “bala tentera,” “panglima,” “sehari-hari,” dan “tempat kudus” mengingatkan sistem ritual Ibrani. “bala tentera” (tsaba’) boleh menunjuk anggota kultus dalam pelayanan di tempat kudus; panglima (sar) boleh menunjuk imam besar; “sehari-hari” (tamid) adalah perkataan yang digunakan untuk memenuhi beberapa aktiviti kultur tempat kudus  yang tak putus-putus, seperti kemenyan, persembahan korban, dan sebagainya. Perhatikan bahawa perkataan “korban” yang digunakan dalam beberapa versi Alkitab tidak terdapat dalam versi asal. Ia telah ditambahkan oleh penterjemah yang menganggap nubuatan itu merujuk kepada penggantungan pengorbanan tempat kudus oleh Antiochus IV. Sesungguhnya, perkataan Ibrani tamid mungkin diterjemahkan dengan lebih baik sebagai “kesinambungan” atau “secara tetap” dan merujuk kepada pelbagai aktiviti pelayanan tempat kudus, termasuk, tetapi tidak terhad kepada, persembahan korban. 
    
    Menariknya, salah satu daripada dua perkataan yang digunakan di sini untuk tempat kudus (qodesh) terdapat dalam Imamat 16, dalam konteks Hari Pendamaian (yang satu lagi adalah miqdash). Lebih-lebih lagi, keselarian antara babak tempat kudus ini dan penghakiman Syurgawi yang digambarkan dalam Daniel 7: 9-14 menunjukkan bahawa kedua-dua penglihatan menggambarkan peristiwa yang sama. Oleh itu, tempat kudus yang disebut dalam Daniel 8:14 mesti terletak di Syurga.
    
    Sekarang tiba kepada jawaban bagi soalan yang diajukan dalam Daniel 8:13: “Sampai berapa lama berlaku penglihatan ini, yakni korban sehari-hari dan kefasikan yang membinasakan, tempat kudus yang diserahkan dan bala tentara yang diinjak-injak?” (Dan. 8:13). Jawapannya  ialah: “Sampai lewat dua ribu tiga ratus petang dan pagi, lalu tempat kudus itu akan dipulihkan dalam keadaan yang wajar.” (Dan 8:14). Respons ini datang dari salah satu daripada makhluk Syurgawi memberitahu kita bahawa tempat kudus—yang  digambarkan sebagai di bawah serangan—akan  dibersihkan / dimurnikan selepas 2300 tahun (menggunakan prinsip tahun). Jadual waktu yang panjang sedemikian sesuai dengan kerangka waktu yang diandaikan oleh soalan itu, yang menjangkau kembali zaman domba jantan Persia. Walaupun tidak ada maklumat yang diberikan mengenai masa ini bermula atau berakhir, jelas bahawa ia mesti bermula pada zaman Persia. Namun, makhluk Syurgawi itu dengan jelas menyatakan apa yang akan terjadi apabila tempoh yang panjang ini berakhir: iaitu pembersihan tempat kudus. Di dalam kalendar kultus Israel terdapat hari istimewa yang ditetapkan untuk pentahiran tempat kudus—Hari  Pendamaian. Pada masa itu khemah suci  ditahirkan (taher) dari dosa-dosa umat Tuhan. Daniel 8 menyebutkan suatu masa untuk pembersihan tempat kudus di Syurga. Tindakan sedemikian dijelaskan oleh kata kerja nitsdaq, yang bermaksud untuk dipulihkan, dibersihkan, dan dibenarkan. Jadi, idea utama yang dijelaskan oleh kata kerja ini adalah bahawa (1) tempat kudus itu harus dibersihkan dari dosa-dosa umat Tuhan.  (2) Pelayanan pengantaraan Tuhan di tempat kudus di Syurga harus dipulihkan. (3) Tuhan harus dipertahankan daripada penodaan tempat kudusNya. Sistem kepausan memperkenalkan penyelewengan kepada rencana keselamatan dan merampas kerja-kerja pengantaraan Kristus melalui sakramen misa, penebusan dosa, dan pengampunan dosa oleh imam-imam manusia. Berdasarkan maklumat yang diberikan dalam Daniel 9: 23-27, kita dapat menentukan bahawa tahun 457 S.M. menandakan permulaan tempoh nubuatan 2300 tahun ini. Oleh itu, akhir tempoh nubuatan  ini tentu sekali pada  1844 T.M.

#### Bahagian III: Penerapan Hidup

`1. 	Bagaimanakah anda rasakan idea bahawa kepausan telah putarbelitkan kebenaran Tuhan dan menubuhkan sistem penyembahan yang menyimpang?`

`2. 	Berdasarkan simbol dan bahasa yang digunakan dalam Daniel 8, apakah yang anda pelajari mengenai kaedah pengajaran Tuhan?`

`3. 	Renungkan  kenyataan  oleh Ellen G. White ini: “Sementara penghakiman penyelidikan itu berlangsung di Syurga, sementara dosa-dosa orang-orang percaya yang bertaubat dihapuskan dari tempat kudus, harus ada pekerjaan penyucian khusus, iaitu membuang dosa, di kalangan umat Tuhan di atas bumi.”—The Great Controversy, ms. 425.`

`4. 	Apakah hubungan antara pembersihan tempat kudus dan penyucian hidup anda sebagai pengikut Kristus? Bolehkah anda memikirkan apa-apa dosa yang anda harus tinggalkan supaya anda merasa  benar-benar setia kepada Yesus?`

`5. 	Apakah perbezaan yang anda lihat antara kerja Yesus yang sudah selesai di salib dan pelayananNya di tempat kudus? Apakah perkaitan setiap daripadanya dalam hidup anda?`

`6. 	Mengapakah Tuhan perlu melaksanakan penghakiman penyelidikan di tempat kudus Syurgawi? Mengapa tidak buat saja keputusan ilahi serta-merta mengenai nasib akhir orang-orang yang mengaku pengikut Kristus? Apa prosedur pengadilan ini dedahkan tentang karakter Tuhan?`