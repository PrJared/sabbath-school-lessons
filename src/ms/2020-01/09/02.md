---
title:  Domba Jantan dan Kambing Jantan
date:   23/02/2020
---

`Baca Daniel 8. Tentang apakah penglihatan ini dan bagaimanakah ia serupa dengan apa yang kita lihat dalam Daniel 2 dan 7?`

Sama seperti dalam Daniel 2 dan 7, di sini, kita diberikan satu lagi penglihatan tentang kebangkitan dan kejatuhan empayar dunia, walaupun dengan simbolisma yang berlainan. Perlambangan ini secara langsung berkaitan dengan tempat kudus Tuhan. Dalam kes ini, simbol-simbol seekor domba dan seekor kambing digunakan kerana hubungan mereka dengan upacara Hari Pendamaian di kaabah, masa penghakiman bagi Israel purba. Domba jantan dan kambing jantan digunakan sebagai persembahan korban dalam ibadah di kaabah. Namun, hanya pada Hari Pendamaian kedua-dua binatang ini disebut bersama. Oleh itu, binatang-binatang  ini sememangnya dipilih khusus untuk membangkitkan gambaran tentang Hari Pendamaian, iaitu fokus utama dalam penglihatan ini.

Dalam penglihatan itu, Daniel melihat seekor domba jantan menanduk ke barat, ke utara, dan ke selatan (Dan 8:4). Tiga arah pergerakan ini menunjukkan pengembangan kuasa: “tidak ada seekor binatang pun yang tahan menghadapi dia, dan tidak ada yang dapat membebaskan dari kuasanya; ia berbuat sekehendak hatinya dan membesarkan diri” (Dan. 8:4). Seperti yang dijelaskan oleh malaikat itu, domba jantan yang mempunyai dua tanduk itu mewakili Empayar Media-Persia (Dan. 8:20), dan ketiga-tiga arah itu secara literal merujuk kepada tiga penaklukan besar oleh kuasa dunia ini.

Seterusnya, seekor kambing jantan dengan satu tanduk yang besar, yang mewakili Empayar Yunani di bawah pimpinan Alexander Agung (Dan. 8:21). Kambing jantan itu bergerak “tanpa menginjak tanah” (Dan. 8:5) menunjukkan bahawa ia bergerak dengan pantas. Simbol ini menerangkan penaklukan Alexander yang begitu cepat, yang digambarkan dalam Daniel 7 sebagai macan tutul yang bersayap. Namun, seperti yang dinyatakan oleh nubuatan, pada ketika kambing jantan itu “sampai pada puncak kuasanya, patahlah tanduk yang besar itu” (Dan. 8:8) dan memberikan laluan kepada empat tanduk, yang tumbuh sejajar dengan keempat mata angin kompas. Ini digenapi apabila Alexander meninggal dunia di Babilon pada bulan Jun 323 S.M., dan kerajaannya dibahagi-bahagikan di antara empat jeneralnya.

`Di antara Daniel 2:38 dan Daniel 8:20, 21, nama tiga daripada empat empayar yang ditunjukkan di dalam penglihatan itu, telah pun diberikan kepada kita. Bagaimanakah fakta luarbiasa ini membantu untuk mengesahkan kebenaran tafsiran kita terhadap nubuatan-nubuatan ini?`