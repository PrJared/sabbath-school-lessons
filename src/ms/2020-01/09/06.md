---
title:  Jadual Nubuatan
date:   27/02/2020
---

`Baca Daniel 8:13. Apakah pertanyaan yang disoal di sini, dan bagaimana ia boleh membantu kita untuk memahami jawapan yang didapati di dalam ayat seterusnya?`

Apakah waktu 2,300 petang dan pagi itu? Pertama, kita harus perhatikan bahawa selepas Daniel diperlihatkan dengan seekor domba jantan dan seekor kambing jantan, diikuti oleh perbuatan-perbuatan dan kehancuran yang dilakukan oleh tanduk kecil itu, penglihatan itu bertukar kepada satu soalan di dalam Daniel 8:13. Persoalan ini terutamanya berkaitan dengan apa yang akan berlaku pada akhir tempoh nubuatan, serta tempoh bagi keseluruhan penglihatan itu. Di samping itu, tempoh seperti itu tidak boleh dihadkan hanya kepada tempoh tindakan tanduk kecil itu, kerana istilah penglihatan termasuklah semuanya bermula dari domba jantan sehinggalah kepada  tindakan tanduk kecil itu. Oleh itu, tentu tempoh masa sebenar penglihatan ini adalah tempoh sejarah yang sebenar.

Kepada soalan “Sampai berapa lama berlaku penglihatan ini” (domba jantan [Media-Persia], kambing jantan [Yunani], dan tanduk kecil serta tindakan-tindakannya [Rom, pagan dan kepausan], orang kudus itu menjawab: “Sampai lewat dua ribu tiga ratus petang dan pagi; lalu tempat kudus itu akan dipulihkan dalam keadaan yang wajar” (Dan. 8:14). Seperti yang telah diperhatikan, tempoh ini begitu lama kerana ia bermula dari masa Empayar Medo-Persia dan berterusan sehingga kepada masa kerajaan Yunani, dan pagan dan paus Rom, iaitu ribuan tahun lamanya. Menurut kaedah penafsiran historisis (lihat Pelajaran 1), tempoh nubuatan ini harus dikira berdasarkan prinsip sehari-setahun, yang bermaksud bahawa 2,300 malam dan pagi itu bersamaan dengan 2,300 tahun. Jika tidak, 2,300 hari itu paling sedikit hanya enam tahun sahaja, satu masa yang mustahil bagi semua peristiwa dalam penglihatan itu berlaku. Justeru itu, prinsip sehari-setahun ini mesti diikuti.

Daniel 8 tidak memberikan maklumat yang membolehkan kita menghitung permulaan tempoh masa ini, yang sudah tentu juga akan memberitahukan waktu penghujungnya. Namun Daniel 9 menyediakan informasi-informasi yang sangat penting (lihat dalam pelajaran minggu hadapan).

`Dua ribu tiga ratus tahun seperti yang dinubuatkan adalah tempoh terpanjang nubuatan dalam Alkitab. Cuba fikirkan: 2,300 tahun! Betapa merupakan waktu yang panjang, khususnya jika dibandingkan dengan tempoh hayat hidup kita. Bagaimanakah perbandingan yang berlawanan ini membantu kita belajar untuk bersabar dengan Tuhan dan dalam penantian kita kepada peristiwa-peristiwa akhir waktu nanti?`