---
title:  Merendahkan Diri dan Bersyukur
date:   30/01/2020
---

`Raja yang telah bertaubat itu memaklumkan: “Semua penduduk bumi dianggap remeh” (Dan. 4:35). Menurut konteks ini, apakah maksud penting yang ingin disampaikannya?`

Bagaimana kita boleh mengetahui dengan pasti apakah  Nebukadnezar sungguh-sungguh menerima Tuhan yang benar? Kita melihat satu bukti yang kukuh kerana Nebukadnezar sendiri adalah penulis kepada surat yang dimasukkan oleh Daniel di dalam Bab 4. Sesungguhnya, hampir keseluruhan bab ini merupakan penyalinan semula surat yang diedarkan oleh raja kepada seluruh kerajaannya yang besar itu. Dalam surat ini, raja memberitahukan tentang keangkuhan dan perubahan fikirannya, dan dengan rendah diri mengakui campurtangan Tuhan di dalam hidupnya. Raja-raja pemerintah kuno jarang menulis apa-apa yang boleh merendahkan diri mereka sendiri. Hampir semua dokumen diraja zaman kuno yang kita ketahui bertujuan untuk memuliakan raja. Oleh itu, dokumen seperti ini, di mana seorang raja mengakui keangkuhannya dan kelakuannya yang seperti binatang, menunjukkan pertobatan yang sejati. Di samping itu, dengan menulis surat menceritakan pengalamannya dan dengan rendah hati mengakui kedaulatan Tuhan, raja Nebukadnezar menjadi seperti seorang  mubaligh. Dia tidak boleh lagi menahan-nahan apa yang telah dialami dan dipelajarinya dari Tuhan yang benar. Oleh itu, apa yang kita lihat di sini, doa dan pujian raja (Dan. 4: 34-37), memperlihatkan realiti pengalamannya.

Sekarang, raja mempunyai set nilai yang berbeza dan mengenali keterbatasan kuasa manusia. Dalam doa kesyukuran yang luarbiasa, raja mengagungkan kuasa Tuhan Daniel dan mengakui bahawa “Semua penduduk bumi dianggap remeh” (Dan. 4:35). Dalam kata lain, manusia tidak mempunyai apa-apa untuk dibanggakan. Oleh itu, sekilas pandang untuk kali terakhir tentang Nebuchadnezzar dalam  kitab Daniel menunjukkan seorang raja yang rendah hati dan penuh kesyukuran, yang menyanyikan puji-pujian kepada Tuhan dan memberikan peringatan kepada kita tentang kesombongan.

Sudah tentu, Tuhan masih mengubah hidup pada hari ini. Tidak kira betapa angkuh atau berdosa umat manusia itu, di dalam Tuhan ada belas kasihan dan kuasa yang mengubah orang-orang berdosa yang degil kepada anak-anak Tuhan Syurgawi.

`Baca Filipi 2:1-11. Apakah yang  kita boleh temui di sini yang sepatutnya menghapuskan keangkuhan di dalam kehidupan kita?`