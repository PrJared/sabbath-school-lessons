---
title:  Kekuasaan Tertinggi…
date:   28/01/2020
---

Walaupun telah diberitahu untuk bertaubat dan memohon pengampunan Tuhan, kesombongan Nebukadnezar yang berterusan menyebabkan perintah Syurgawi dilaksanakan (Dan. 4:28-33). Sementara raja berjalan-jalan di istananya dan memuji dirinya di atas apa yang dicapainya, dia diserang oleh satu keadaan mental yang menyebabkan penyingkirannya dari istana diraja. Kemungkinan dia mengalami keadaan mental patologi yang disebut lycanthropy atau zoanthropy. Keadaan seperti ini menyebabkan pesakit berkelakuan seperti haiwan. Pada zaman moden penyakit ini dikenali sebagai “dysphoria species,” iaitu perasaan bahawa tubuh seseorang itu adalah spesis yang salah dan, oleh itu, berkeinginan untuk menjadi seperti binatang.

`Baca 2 Raja-Raja 20:2-5; Yunus 3:10; dan Yeremia 18:7, 8. Apakah yang diberitahukan oleh ayat-ayat ini kepada kita tentang peluang raja untuk menghalang hukuman itu?`

Malangnya, Nebukadnezar belajar melalui cara yang sukar. Apabila diberikan kekuasaan diraja, Nebukadnezar tidak berkemampuan untuk merenung tentang hubungannya dengan Tuhan. Oleh itu, dengan mengambil daripadanya kekuasaan raja dan menghantarnya tinggal bersama-sama dengan binatang-binatang di padang rumput, Tuhan memberikan satu peluang kepada raja untuk mengakui kebergantungan penuhnya kepada Dia. Malahan, pengajaran mutlak yang Tuhan kehendaki supaya raja yang sombong itu pelajari adalah tentang “kekuasaan Syurga” (Dan. 4:26). Sesungguhnya penghakiman ke atas raja mempunyai tujuan yang lebih besar dalam rancangan Tuhan, sebagaimana yang dinyatakan dengan jelas dalam perintah makhluk Syurgawi itu: “Supaya orang-orang yang hidup tahu, bahawa Yang Mahatinggi berkuasa atas kerajaan manusia dan memberikannya kepada siapa yang dikehendakiNya, bahkan orang yang paling kecil sekalipun dapat diangkatNya untuk kedudukan itu” (Dan. 4:17).

Dalam kata lain, disiplin yang dikenakan ke atas Nebukadnezar seharusnya menjadi satu pengajaran untuk kita semua juga. Oleh kerana kita termasuk di dalam golongan “orang-orang yang hidup” itu, kita harus memberikan perhatian yang lebih baik terhadap pengajaran penting yang kita sepatutnya pelajari iaitu bahawa “Yang Mahatinggi berkuasa atas kerajaan manusia.”

`Mengapakah mengetahui tentang Yang Mahatinggi yang berkuasa merupakan satu pengajaran yang amat penting kita pelajari? Bagaimanakah pengetahuan ini, contohnya, memberi kesan kepada bagaimana kita melayan orang-orang yang berada di bawah kuasa kita?`