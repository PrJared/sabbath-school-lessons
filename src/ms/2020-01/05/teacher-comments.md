---
title:  Komen Guru
date:   31/01/2020
---

#### Bahagian I: Ringkasan

**Ayat Utama**: Daniel 4:3

**Tumpuan Pelajaran**: Dan. 4:1-33, Ams. 14:31, 2 Raj. 20:1-5, Yoh. 3:10, Dan. 4:34-37, Flp. 2:1-11.

**Pengenalan**: Nebukadnezar mempunyai sekurang-kurangnya tiga kesempatan  untuk memahami bahawa semua pencapaiannya harus dikreditkan kepada Tuhan Ibrani. Namun, oleh kerana dia tidak belajar dari pelajaran ini, Tuhan memberi satu pelajaran terakhir untuk membantunya memahami perbezaan antara keangkuhan dan kerendahan hati dan untuk melihat sekilas pandang sifat Tuhan.

**Tema Pelajaran**:

1. Keangkuhan. Dalam memberi tumpuan kepada pencapaiannya sendiri, Nebukadnezar melupakan Tuhan Daniel, kepada siapa dia berhutang takhta kerajaannya dan segala-gala yang lain.
2. Kerendahan hati: Hanya setelah dia kehilangan kerajaannya Nebukadnezar boleh mengakui Tuhan Daniel sebagai sumber dan penopang kuasanya.
3. Tuhan. Tuhan menunjukkan diriNya dalam episod ini sebagai Dia yang mengangkat raja-raja dan menyingkirkan mereka.

**Penerapan Hidup**: Terdapat seorang Nebukadnezar dalam diri setiap orang. Mengalahkan keangkuhan dan menjadi rendah hati adalah ideal yang kita tidak dapat capai dalam istilah manusia. Kerendahan hati merupakan satu matlamat yang sukar. Sebaik sahaja kita berfikir bahawa kita telah mencapainya, ia sudah hilang. Namun Yesus boleh memberikan kita kuasa untuk mengatasi kesombongan kita dan menjalani kehidupan yang rendah hati. Dia boleh mengubah setiap “godaan untuk membanggakan diri menjadi satu kesempatan untuk bersyukur.” - Christopher J. H. Wright, Hearing the Message of Daniel: Sustaining Faith in Today’s World (Grand Rapids, MI: Zondervan, 2017), ms. 94.

#### Bahagian II: Komentari

1. Kesombongan. Daniel 4 mencatatkan satu kesaksian peribadi Nebukadnezar. Sebaik kisah itu bermula, raja mempelajari bahawa kesombongan menjadi penyebab kepada kejatuhannya dari kedudukan seorang raja dan meneruskan cerita bagaimana Tuhan bertindak agar membawakan kepadanya kerendahan hati. Di puncak kejayaannya (30 tahun setelah peristiwa-peristiwa dilaporkan dalam Daniel 3), raja mendapat sebuah mimpi tentang sepohon pokok yang amat besar, yang menyediakan perlindungan dan bekalan makanan kepada semua makhluk di bumi ini. Seterusnya, oleh kerana keputusan Syurgawi, pokok itu ditebang. Sekali lagi, hanya Daniel yang mampu memberitahukan kepada raja tafsiran sebenar mimpi itu. Pokok yang rimbun itu mewakili raja sendiri dalam kesombongannya. Sesungguhnya, pokok dan anggur juga disebut di tempat lain dalam Kitab Suci, sebagai simbol bagi raja-raja dan kerajaan yang sombong sehingga Tuhan akhirnya menjatuhkan mereka (Yeh. 17:1-15, Yeh.19:10-14, Yeh. 31:3-12).
Bersama dengan kepekaan untuk memberikan bimbingan, Daniel menjelaskan bahawa pokok tersebut melambangkan raja sendiri. Tuhan akan menyingkirkan dia dari takhtanya kecuali dia mengubah sikapnya terhadap orang-orang di bawah kekuasaannya (Dan. 4:27). Keangkuhan, seperti biasa, memberikan kesan dalam lingkaran sosial. Namun telah tiba masanya bagi Nebukadnezar untuk dipertanggungjawabkan ke atas cara pentadbirannya yang penuh keangkuhan. Sekiranya dia ingin melepaskan diri dari nasibnya yang dahsyat itu, dia tidak mempunyai pilihan selain daripada menggantikan penindasan dengan keadilan, dan dengan itu mencerminkan sifat Tuhan dalam urusan-urusan kerajaannya. Namun raja tidak mahu mengetepikan keangkuhannya dan mengubah cara-caranya. Setahun kemudian, dia bergembira menikmati pencapaian-pencapaiannya (Dan. 4:29, 30), satu perlakuan yang ironi. Lagipun, “Nebukadnezar mungkin tidak pernah memegang bata selama hidupnya. Dia tidak membina Babilon. Ia dibina dengan keringat ribuan hamba yang ditindas, para pendatang, dan golongan-golongan orang miskin bangsa ini, sekelompok rakyat jelata di mana daya upayanya telah membina setiap tamadun bangsa manusia yang telah jatuh dalam sejarah.”--Christopher JH Wright , Hearing the Message of Daniel, ms. 101.
Pada saat itu, raja mengalami sejenis penyakit mental, satu gangguan mental yang dikenali sebagai zoanthropy atau lycanthropy yang menjadikan seseorang itu berfikir bahawa dia telah menjadi seekor haiwan dan berkelakuan sepertinya. Selama tujuh tahun Nebukadnezar tinggal bersama-sama dengan binatang-binatang di padang rumput. Oleh itu, dia yang menganggap dirinya sebagai tuhan menjadi lebih rendah dari seorang manusia. Keadaannya sama seperti yang dikatakan oleh Kitab Suci: “Kecongkakan mendahului kehancuran, dan tinggi hati mendahului kejatuhan” (Ams. 16:18).

2. Kerendahan hati.  Nebukadnezar belajar dari pengajaran yang Tuhan telah tetapkan untuknya. Setelah tujuh tahun bersama-sama dengan binatang-binatang, raja melalui perubahan sikap yang radikal: “Aku, Nebukadnezar, menengadah ke langit” (Dan. 4:34). Perbuatannya mendongak ke langit menandakan perubahan dalam cara pikirnya. Sebelumnya, raja selalu melihat ke bawah dari puncak keangkuhannya. Sementara di melihat ke atas, dengan tidak semena-mena kuasa dan akal budinya kembali. Terdapat tiga perkara penting yang berlaku: (1) dia disembuhkan dari penyakit mental (“akal budiku kembali”); (2) dia mengakui Tuhan sebagai raja agung semesta alam; dan (3) dia dikembalikan kepada takhta kerajaannya (Dan. 4:34-36). Seperti yang raja sendiri katakan: “Jadi sekarang aku, Nebukadnear, memuji, meninggikan dan memuliakan Raja Sorga, yang segala perbuatanNya adalah benar dan jalan-jalanNya adalah adil, dan yang sanggup merendahkan mereka yang berlaku congkak” (Dan. 4:37). Nebukadnezar akhirnya mengakui kebenaran bahawa Tuhan merendahkan “mereka yang berlaku congkak.”
Proses merendahkan itu berlangsung tujuh kali; perkataan asal kemungkinan besar bermaksud “tahun” dan di sini, istilah ini harus dimengertikan secara literal sebagai tujuh tahun. Tujuh tahun ini merujuk kepada tempoh masa yang literal di mana raja, diturunkan dari takhta dan dihina, dan terpaksa tinggal di antara binatang-binatang di padang rumput. Oleh itu, tidak seperti tempoh masa yang disebut dalam bahagian apokaliptik Daniel, tujuh tahun tidak boleh ditafsirkan menurut prinsip sehari-setahun itu. Seperti yang disebutkan sebelumnya, dua belas bulan berlalu bermula dari raja menyombongkan diri dan tempoh raja berada di bawah penghakiman, yang berlangsung sebanyak tujuh kali. Jadi, pada akhir tujuh tahun, raja itu telah dikembalikan ke takhtanya. Oleh itu, tidak ada petunjuk yang menyatakan bahawa tempoh masa yang disebutkan dalam Daniel 4 harus ditafsirkan menurut mana-mana prinsip melainkan secara literal.
Ia mengambil penghakiman yang dahsyat dari Tuhan ke atas raja untuk membangunkan fikiran raja sepenuhnya untuk menyedari bahawa Tuhan Daniel yang mengendalikan segala sesuatu. Mengapakah begitu sukar bagi seorang manusia untuk menjadi rendah hati? Sebabnya, kita semua dijangkiti dengan keinginan untuk dilayani dan dipuji, iaitu keinginan untuk diperlakukan seperti Tuhan (lihat Kejadian 3). Oleh kerana kita tidak boleh menjadi Tuhan, keangkuhan itu menghasilkan kekecewaan yang menyuramkan. Sebaliknya, kerendahan hati membawa kepuasan. Kita sentiasa boleh mencari seseorang yang memerlukan untuk dilayani, dan dengan berbuat demikian, kita mengalami kegembiraan dan kepuasan dalam melayani Kristus (lihat Gary Thomas, “Downward Mobility,” Discipleship Journal, Julai-Ogos 2005, ms. 34-37).

3.  Pertaubatan. Persoalan yang sering timbul dalam peristiwa ini adalah sama ada raja telah benar-benar bertaubat. Walaupun beberapa pengulas berpendapat bahawa tidak ada bukti yang cukup untuk mengesahkan pertaubatan yang sejati, terdapat bukti yang cukup yang menunjukkan ke arah itu. Apabila kita melihat kepada pengakuan raja dalam Daniel 4:34, 35, terdapat empat elemen yang menonjol: 
    1. Dia mengakui keagungan Tuhan, yang membangunkan sebuah kerajaan yang tidak berpengakhiran. Tuhan “berbuat menurut kehendakNya terdap bala tenera langit dan penduduk bumi; dan tidak ada seorang pun yang dapat menolak tanganNya dengan berkata kepadaNya: ‘Apa yang Kaubuat?’ ” (Dan. 4:35). Terdapat petanda ketidakbatasan dan kekekalan dalam kata-kata Nebukadnezar apabila dia menyatakan: “KekuasaanNya ialah kekuasaan yang kekal dan kerajaanNya turun-temurun” (Dan. 4:34).
    2. Nebukadnezar mengakui umat manusia sebagai bukan sesiapa: “Semua penduduk bumi dianggap remeh” (Dan. 4:35). Raja tidak lagi meragui bahawa kuasa ilahi bukan sekadar sebuah teori. Dia mengakui bahawa bahkan manusia yang terbesar (dan menurut pandangan matanya, tanpa ragu lagi, dalam pandangan mata orang-orang bawahannya, dia adalah yang teragung) bukan sesiapa apabila berhadapan degan Tuhan yang begitu gah. Pengakuan semacam itu selalunya satu petanda bagi hati yang telah menjadi lembut; keremehan individu-individu dan ketergantungan mereka kepada Tuhan jelas terbukti. Manusia bukan orang yang merdeka; dia perlu bergantung dan dia adalah makhluk. Kebahagiaannya yang sebenar hanya diperolehi ketika raja menyedari ketergantungan sebenarnya kepada Ilahi.
    3. Nebukadnezar mengakui kebenaran dan kesucian Tuhan, “segala perbuatanNya adalah benar dan jalan-jalanNya adalah adil” (Dan 4:37). Tuhan telah memperlakukan dia dengan tegas, tetapi dia mengakui betapa penghakiman Tuhan itu adalah benar dan adil. Ia setimpal dengan dosanya.
    4. “Akhirnya, dia menyedari bahawa Tuhan menentang orang yang sombong dan memberikan rahmat kepada orang yang rendah hati (bandingkan dengan Amsal 3:34). Kehidupannya merupakan gambaran kepada amalan yang Petrus yang lakukan berpandukan kepada prinsip berikut: ‘Kerana itu rendahkanlah dirimu di bawah tangan Tuhan yang kuat, supaya kami ditinggikanNya pada waktunya’ (1 Ptr. 5: 6).”-- Sinclair B. Ferguson dan Lloyd J. Ogilvie, The Preacher’s Commentary Series, jil. 21, (Nashville, TN: Thomas Nelson, 1988), ms. 96, 97. Corak rahmatNya yang menyelamatkan selalu bergantung kepada ajaran kerendahan hati ini.

#### Bahagian III: Penerapan Hidup

1. 	Bagaimanakah anda menilai pencapaian anda sendiri berbanding dengan orang lain? Bagaimanakah anda mengenali perbezaan di antara keangkuhan dan harga diri yang tinggi? 
2. 	Pada pendapat anda, bagaimana kita dapat menunjukkan dan merasakan kerendahan hati yang sejati? Apakah perbezaan antara kerendahan hati dan harga diri yang rendah? 
3. 	Apakah tempat kerendahan hati dalam kepimpinan gereja? Adakah anda berfikir seorang pemimpin yang rendah hati dapat dihormati dan diikuti? Terangkan.
4. 	Dalam cara apa Yesus mengajarkan kerendahan hati? Dalam kesempatan apakah pelayanan yang Yesus lakukan Dia menunjukkan teladan kerendahan hati dalam cara yang sangat berkuasa? Apa, dan bagaimanakah anda boleh belajar daripada Dia? 
5. 	Bagaimana anda melihat perhubungan di antara kerendahan hati dan pengampunan? Betapa sukarkah anda memaafkan seseorang yang telah menyakiti anda?
6. 	Pelajaran pada minggu ini membuka kesempatan untuk kita membuat penyelidikan diri. Minta anggota-anggota kelas anda untuk memberikan relfeksi kepada perkara di bawah. Cuba letakkan diri anda di tempat Nebukadnezar, dan tanyakan diri anda:
        * 	Adakah saya cenderung mengambil kredit untuk pencapaian-pencapaian tertentu lebih daripada yang saya layak? Dalam cara bagaimanakah saya memberitahukan cerita peribadi saya? Adakah saya memberitahukannya dalam cara yang membuatkan saya kelihatan lebih baik atau lebih berjaya daripada diri saya yang sebenar?
        * 	Apakah langkah-langkah yang perlu saya ambil untuk mendapatkan kerendahan hati?
        * 	Adakah terdapat sebarang situasi dalam hidup saya di mana saya direndahkan dalam cara yang membantu saya memahami keterbatasan saya dan dengan itu mahu menghormati Tuhan? Jika ya, bagaimana?
        * 	Berapa kerapkah saya ingat untuk memuliakan Tuhan untuk segala yang mungkin saya telah capai? Apa yang boleh membantu saya agar sentiasa ingat untuk memulakan Dia?