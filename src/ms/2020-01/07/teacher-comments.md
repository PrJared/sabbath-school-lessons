---
title:  Komen Guru
date:   14/02/2020
---

#### Bahagian I: Ringkasan

**Ayat Utama**: Daniel 6

**Tumpuan Pelajaran**: Dan. 6, 1 Sam. 18:6–8, Mat. 6:6, Kis. 5:27–32, Mrk. 6:14–26, Ibr. 11:35–38.

**Pengenalan**: Daniel 6 menonjolkan kesetiaan Daniel. Dia sanggup dibaham oleh singa daripada mengkompromikan hubungannya dengan Tuhan. Akhirnya kesetiaannya terhadap Tuhan dan kepada raja telah dibuktikan.

**Tema Pelajaran**:

1. Kesetiaan. Meskipun telah dikeluarkan perintah yang melarang permohonan doa kepada mana-mana tuhan atau manusia melainkan hanya  kepada raja sahaja, Daniel terus berdoa menghadap Yerusalem. Dia boleh saja  menutup tingkap itu dan berdoa secara rahsia; Sebaliknya, dia memutuskan untuk tidak mengkompromikan kesaksiannya. Komitmennya terhadap kebenaran  jauh lebih tinggi daripada melindungi hidupnya sendiri.

2. Pembelaan. Hasil daripada kesetiaan Daniel kepada Tuhan, malaikat Tuhan telah menutup mulut singa yang lapar itu. Daniel dilindungi dan dibela di hadapan raja dan mereka yang berusaha untuk mengambil nyawanya. Pengalaman yang paling luar biasa orang Ibrani  itu menjadi tanda pembelaan Tuhan  bagi umat-Nya sepanjang zaman sementara mereka ditentang dan dianiaya oleh kuasa kejahatan.

**Penerapan Hidup**: Ahli politik Kristian yang bercita-cita tinggi sering menunjuk kepada pengalaman Daniel sebagai alasan untuk memasuki persaingan dalam perkhidmatan awam. Betapa satu berkat  bagi gereja dan masyarakat jika setiap ahli politik Kristian dan pegawai awam  mencontohi kesetiaan Daniel!

#### Bahagian II: Komentar

1. Kesetiaan. Daniel adalah salah seorang daripada tiga gabenor yang bertanggungjawab mengawasi bawahan raja dengan menyelia tugasan mereka dan mengaudit akaun mereka untuk mengelakkan kerugian kepada pendapatan raja dan memastikan pentadbiran kerajaan berjalan dengan baik (Dan 6: 2). Penipuan dan pengurusan yang buruk telah menjadi masalah sejak zaman purba. Sesetengah teks kuno Timur Tengah juga mencerminkan iklim persaingan dan tipu muslihat di kalangan sarjana dan para penasihat istana, yang sering menyampaikan kepada raja tuduhan terhadap pesaing yang sebenar atau yang dijangkakan. Jadi, dalam hal ini, situasi yang tercermin di istana Raja Darius bukan sesuatu yang luar biasa, di mana para gabenor dan bawahan raja ingin menyingkirkan Daniel. Kecemburuan mungkin memainkan peranan utama, memandangkan Daniel akan dilantik oleh raja sebagai seorang perdana menteri. Sehubungan dengan kemungkinan ini, kita juga harus ingat bahawa integriti Daniel mungkin menjadi penghalang bagi mereka yang mencari kelebihan peribadi dan keuntungan haram dari perhidmatan awam. Akhirnya, pegawai-pegawai yang rasuah ini mungkin telah menentang Daniel kerana dia seorang Yahudi (Dan. 6:13, bandingkan dengan Dan. 3:12),  dengan demikian, dia setia kepada Tuhannya daripada kepada tuhan-tuhan mereka.
Meskipun  titah perintah diraja telah umumkan, Daniel tidak mengubah tabiat doanya. Dia terus berdoa tiga kali sehari (bandingkan dengan Mzm. 55:17). Rumah Daniel mungkin mempunyai bilik peribadi di tingkat atas, di atas bumbung yang rata. Dari tingkap yang menghadap ke barat, Daniel berdoa menghadap arah Bait Suci di mana reruntuhan rumah Tuhan itu terletak. Semasa perasmian rumah Tuhan itu, Salomo telah mengarahkan rakyat untuk berdoa menghadap arah rumah Tuhan itu (lihat 1 Raj. 8:35, 38, 44, 48). Daud nampaknya telah mengamalkan prinsip yang sama (lihat Mzm. 5: 7, Mzm. 28: 2). Yerusalem menjadi tempat kehadiran Tuhan kerana rumah Tuhan itu berdiri di sana. Oleh itu, berdoa ke menghadap arah rumah Tuhan  melambangkan komitmen kepada Yahweh, iaitu Tuhan yang memilih Yerusalem sebagai tempat di mana Dia akan meletakkan namaNya. Selain itu, Daniel berharap untuk pemulihan Yerusalem sebagai memenuhi janji-janji perjanjian (Yeremia 31 dan Yehezkiel 36). Daniel adalah orang asing yang tinggal di Babel; kewarganegaraannya yang sebenarnya adalah di Yerusalem.
Oleh itu, perkara pertama yang kita pelajari mengenai Daniel dari cerita ini adalah integriti profesionalnya sebagai pegawai kerajaan. Tentu sekali, Darius menjemput Daniel untuk berkhidmat kerana reputasi beliau yang tidak bercela sebagai seorang penjawat awam. Di samping itu, integriti Daniel juga dilihat dengan jelas oleh musuh-musuhnya. Dalam hal ini, dua pemerhatian patut disebut. Pertama, musuh Daniel mengakui bahawa mereka tidak dapat menemui apa-apa tuduhan terhadapnya dalam khidmatnya kepada raja: “Kemudian para pejabat tinggi dan wakil raja itu mencari alasan dakwaan terhadap Daniel dalam hal pemerintahan, tetapi mereka tidak mendapat alasan apapun atau sesuatu kesalahan, sebab ia setia dan tidak ada didapati sesuatu kelalaian atau sesuatu kesalahan padanya” (Dan. 6: 5). Kedua, aspek yang paling meyakinkan tentang pakatan jahat musuh terletak pada fakta bahawa mereka menyadari kesetiaan penuh Daniel  kepada Tuhannya. Kesetiaan ini menunjukkan bahawa Daniel menghidupkan imannya dan menyatakan keyakinannya secara terang-terangan. Semua orang tahu apa yang penting bagi Daniel. Jadi, musuh memutuskan untuk menyerangnya melalui bahagian yang sangat penting baginya, iaitu imannya. Dalam melakukan ini, mereka tidak mengharapkan Daniel berkompromi tetapi tetap setia supaya dia dapat dihukum mati. Daniel, bagaimanapun, tidak merasa apa-apa konflik antara tanggungjawabnya sebagai pegawai kerajaan dan sebagai hamba Tuhan yang benar. Malah, Daniel menafaatkan perkhidmatan awamnya sebagai satu peluang untuk menghormati Tuhan yang berdaulat atas segala-galanya.

2. Pembelaan. Mungkin pemaparan yang paling menonjol dari cerita tentang Daniel di dalam gua singa adalah kenyataan bahawa Daniel telah diselamatkan daripada singa. Akhir cerita yang menggembirakan ini selaras dengan naratif alkitabiah lain, seperti pembebasan rakan-rakan Daniel dari relau api, serta pemulihan Ayub. Di atas semuanya, ia konsisten dengan cerita Alkitab sendiri, yang diakhiri dengan pemusnahan kejahatan dan penubuhan kerajaan kekal Tuhan. Pembenaran Daniel terhadap musuh-musuhnya menunjuk kepada pembelaan tertinggi umat Tuhan, seperti yang digambarkan dalam bahagian nubuatan Daniel (Daniel 7-12). Walau bagaimanapun, tidak bermakna bahawa setiap hamba yang setia yang dianiaya akan dilepaskan seperti Daniel. Galeri syahid sepanjang sejarah menunjukkan bahawa kadang-kadang Tuhan membenarkan hamba-hambaNya membayar harga muktamad untuk kesetiaan mereka tanpa pembelaan yang jelas di sisi Syurga.  Namun, pembebasan Daniel berdiri sebagai tanda bukti pembelaan eskatologis Tuhan bagi umatNya dan menunjukkan bahawa Dia memegang kuasa tertinggi atas angkatan yang jahat.  Tuhan yang menghalang singa daripada membaham Daniel akhirnya akan melenyapkan Syaitan, singa utama dan penuduh orang-orang beriman (1 Ptr. 5: 8).
Kesetiaan Daniel kepada Tuhan dapat dilihat dalam ketaatannya kepada hukum Tuhan. Oleh itu, apabila undang-undang manusia bertentangan dengan hukum Tuhan, Daniel tidak menunjuk kan keragu-raguan tentang hukum mana yang harus dipatuhi. Perintah raja itu dikeluarkan menurut hukum orang Media dan Persia, “yang tidak dapat diubah” (Dan. 6: 8). Di sini timbul konflik  di antara dua hukum—kedua-duanya mendakwa keabadian. Jadi, jika undang-undang orang Media dan Persia tidak dapat diubah, bagaimana pula dengan undang-undang yang mencerminkan sifat Tuhan? Konflik antara hukum kekal Tuhan dan hukum tiruan manusia adalah aspek penting dalam konflik yang hebat yang terkandung dalam pengalaman Daniel. Betapapun Daniel setia kepada negara, apabila undang-undang negara bertentangan dengan hukum Tuhan, dia tidak menunjukkan keragu-raguan terhadap hukum mana yang harus dipatuhi.
Kesetiaan Daniel dipertahankan oleh Tuhan. Darius tidak ragu-ragu tentang integriti Daniel, sehingga dia berusaha keras mencari kelemahan dalam undang-undang imperialis itu. Akhirnya raja dipaksa untuk menyerah, walaupun dengan harapan bahawa Tuhan Daniel akan melepaskannya. Menurut cerita Alkitab,  batu yang menutup mulut gua itu dimeteraikan dengan “cincin meterai raja sendiri dan dengan cincin meterai para pembesarnya” (Dan. 6:17). Pemeteraian berganda ini bertujuan untuk memastikan bahawa nasib Daniel tetap tidak berubah. Sebagaimana yang disarankan oleh pengulas: “Para menuduh, yang mungkin hadir dan menginginkan cincin meterai para pembesar digunakan, pasti menginginkan cara ini untuk memastikan tidak berlaku sebarang kemungkinan raja itu sendiri menghantar  orang-orang  untuk menyelamatkan Daniel; dan raja itu ingin memastikan supaya para penuduh itu tidak akan dapat cuba membunuh Daniel dengan cara lain, jika singa itu tidak membahamnya.”—Leon J. Wood, A Commentary on Daniel (Grand Rapids, MI: Zondervan, 1973), ms. 169.  
Namun, pembelaan  terhadap Daniel menisyaratkan hukuman kepada mereka yang membuat pakatan jahat terhadapnya. Hasilnya adalah sisi pembelaan yang gelap tetapi perlu. Raja memerintahkan supaya musuh Daniel dibuang ke dalam lubang yang sama di mana Daniel  telah dimasukkan, yang mengakibatkan kehancuran mereka oleh singa-singa itu. Bagi minda moden / postmodern, sukar untuk menerima hakikat bahawa raja merangkumkan keluarga dalam hukuman terhadap orang-orang yang berkomplot. Walau bagaimanapun, perhatikan bahawa raja hanya mengikuti amalan kuno, walaupun mengerikan. Tuhan tidak memerintahkan supaya itu dilakukan. Apa yang  Tuhan telah lakukan adalah menyelamatkan Daniel daripada singa, yang menunjukkan dengan jelas nabi itu tidak bersalah dalam segala hal yang berkaitan dengan raja. Tetapi di atas semuanya, kita harus ingat bahawa bukan hanya Daniel yang dipertahankan; Tuhan sendiri juga dipertahankan di hadapan Darius. Raja akhirnya mengakui bahawa Tuhan yang menyelamatkan Daniel adalah Tuhan yang benar dan hidup: “Pemerintahan-Nya tidak akan binasa dan kekuasaan-Nya tidak akan berakhir” (Dan. 6:26). Kata-kata ini sesuai sekali mengakhiri bahagian cerita itu dan merangkum  mesej teologikal  utama yang disampaikan oleh bahagian nubuatan.

#### Bahagian III: Penerapan Hidup

“Pemuda yang dikasihi, apakah matlamat dan tujuan hidup anda? Adakah anda bercita-cita untuk menimba ilmu supaya anda mungkin mempunyai nama dan kedudukan di dunia? Adakah pemikiran anda yang anda tidak berani nyatakan, bahawa anda satu hari nanti anda berdiri di kemuncak kebesaran intelektual; bahawa anda boleh duduk di dewan perundangan dan legislatif, dan membantu untuk menggubal undang-undang untuk negara? Tidak ada yang salah dalam cita-cita tinggi ini. Setiap daripada anda boleh membuat sasaran. Anda harus terisi dengan pencapaian yang baik. Tentukanlah matlamat yang tinggi, dan berusahalah untuk mencapai standard itu.”—Ellen G. White, Messages to Young People, ms. 36.

`1. 	Apakah jenis jabatan awam, jika ada, yang bersesuaian dengan kehidupan Kristian?`

`2. 	Di manakah dan bagaimanakah anda menentukan garis pemisah antara kesetiaan kepada negara dan kesetiaan kepada Tuhan?`

`3. 	Jika Daniel adalah model, apakah empat perkara yang beliau lakukan yang  para ahli politik dan pegawai awam yang bercita-cita tinggi untuk diteladani? (Dan 6:10, 11).`