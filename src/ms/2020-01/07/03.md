---
title:  Rancangan Menentang Daniel
date:   10/02/2020
---

`Baca Daniel 6:6-9. Apakah pemikiran di sebalik perintah itu? Bagaimanakah ia membawa peranan dalam menunjukkan kemegahan raja?`

Darius mungkin kelihatan bodoh dalam mengisytiharkan satu perintah yang tidak berapa lama kemudian ingin dibatalkannya. Dia jatuh ke dalam jerat yang dipasang oleh para pegawainya, yang cukup bijak untuk bermain dengan keadaan politik kerajaan yang baru sahaja dibentuk. Darius telah membubarkan pentadbiran pusat kerajaan dan membentuk seratus dua puluh wilayah agar pemerintahan lebih cekap. Walau bagaimanapun, tindakan sedemikian boleh mengakibatkan beberapa risiko dalam jangka waktu yang panjang. Seorang pemerintah wilayah yang berpengaruh dengan mudah boleh mencetuskan pemberontakan dan memecahkan kerajaan. Oleh itu, satu perintah yang mengharuskan semua orang untuk menyampaikan permohonan hanya kepada raja selama tiga puluh hari merupakan satu strategi yang baik untuk memanggil ketaatan kepada raja dan, oleh itu, menghalang apa sahaja bentuk penentangan. Namun, pegawai-pegawai tinggi memperdayakan raj,a dengan mengatakan bahawa saranan tersebut telah menerima sokongan dari “semua” pemerintah-pemerintah wilayah, penguasa-penguasa, bupati-bupati, dan penasihat-penasihat, --jelasnya tidak tepat, kerana Daniel tidak terlibat dalam perbincangan itu. Tambahan pula, prospek dianggap seperti tuhan mungkin menarik kepada raja.

Tidak terdapat bukti yang menunjukkan bahawa raja Persia yang menuntut kedudukan sebagai tuhan. Namun begitu, perintah tersebut sememangnya menetapkan untuk menjadikan raja satu-satunya wakil dewa untuk tiga puluh hari lamanya; iaitu, permohonan doa-doa kepada dewa-dewa harus diberikan melalui raja. Malangnya, raja tidak membuat penyiasatan ke atas motif-motif di sebalik usul itu. Oleh itu, dia gagal melihat bahawa undang-undang yang akan menghalang konspirasi itu sendiri adalah konspirasi untuk menyakiti Daniel.

Terdapat dua aspek hukum ini yang perlu diberi perhatian. Pertama, hukuman pelanggarannya adalah pembuangan ke dalam gua singa. Oleh kerana hukuman semacam ini tidak dibuktikan berlaku di tempat lain, ia mungkin merupakan cadangan khusus oleh musuh-musuh Daniel. Raja-raja Dekat Kuno Timur meletakkan singa-singa di dalam sangkar untuk dilepaskan pada waktu-waktu tertentu untuk memburu. Oleh yang demikian, tidak ada kekurangan bekalan singa untuk membaham sesiapa sahaja yang berani melanggar perintah raja. Kedua, perintah itu tidak boleh diubah. Sifat “hukum Persia dan Media” yang tidak boleh diubah ini juga ada disebutkan dalam Esther 1:19 dan Ester 8: 8. Diodorus Siculus, seorang ahli sejarah Yunani purba, menyebutkan satu peristiwa ketika Darius III (jangan dikelirukan dengan Darius yang disebutkan dalam Daniel) mengubah fikirannya tetapi tidak dapat lagi membatalkan hukuman mati yang telah diputuskannya kepada seorang lelaki yang tidak bersalah.