---
title:  Jiwa yang Cemburu
date:   09/02/2020
---

Walaupun berada di Syurga, satu tempat yang sempurna, Lusifer merasa cemburu terhadap Kristus. “Lusifer iri hati dan cemburu terhadap Yesus Kristus. Namun, apabila semua malaikat tunduk kepada Yesus untuk mengakui keagungan  dan kekuasaanNya yang tinggi dan pemerintahanNya yang sah, dia tunduk bersama dengan mereka; tetapi hatinya penuh dengan iri hati dan kebencian.”—Ellen G. White, The Story of Redemption, ms. 14. Kecemburuan  adalah satu perasaan yang berbahaya untuk dilayan sehingga di dalam Hukum Sepuluh sendiri, bersama dengan larangan membunuh dan mencuri, terdapat perintah tentang mengingini (lihat Kel. 20:17). 

`Baca Daniel 6:1-5 serta Kejadian 37:11 dan 1 Samuel 18:6-9. Apakah peranan kecemburuan di dalam semua kisah ini?`

Kebolehan memerintah Daniel menyenangkan hati raja tetapi menimbulkan kecemburuan kepada pegawai-pegawai yang lain. Oleh itu, mereka membuat komplot untuk menyingkirkannya dengan membuat tuduhan bahawa dia telah melakukan kejahatan. Namun, apapun usaha mereka untuk mencari, mereka tidak dapat menemukan sebarang kesalahan di dalam pemerintahan Daniel. “…mereka tidak mendapat alasan apa pun atau sesuatu kesalahan, sebab ia setia dan tidak ada didapati sesuatu kelalaian atau sesuatu kesalahan padanya” (Dan. 6:5). Dalam bahasa Aramaik, perkataan “setia” boleh juga diterjemahkan sebagai “boleh dipercayai.”

Daniel tidak bersalah; tidak ada apa-apa yang boleh dilakukan oleh pegawai-pegawai untuk membuat dakwaan terhadapnya. Bagaimana pun, mereka dapat memerhatikan betapa setia Daniel kepada Tuhannya dan betapa taat Daniel kepada hukum Tuhannya. Mereka akhirnya menyedari bahawa satu-satunya jalan bagi mereka untuk mendakwa Daniel adalah dengan cara mewujudkan satu situasi di mana Daniel akan dihadapkan dengan dilema sama ada menurut hukum Tuhan atau hukum kerajaan. Dari apa yang pegawa-pegawai itu pelajari tentang Daniel, mereka begitu yakin bahawa dalam satu keadaan yang tepat, Daniel akan memihak kepada hukum Tuhan, lebih dari hukum kerajaan. Betapa suatu kesaksian yang luarbiasa Daniel miliki!

`Apakah pergelutan perihal rasa cemburu yang pernah anda hadapi, dan bagaimana anda menanganinya? Mengapakah kecemburuan merupakan satu kesalahan kerohanian yang sungguh mematikan dan melumpuhkan?`