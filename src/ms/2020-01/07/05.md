---
title:  Di Dalam Gua Singa
date:   12/02/2020
---

`Baca Daniel 6:11-23. Apakah yang dikatakan oleh raja kepada Daniel yang menunjukkan betapa berkuasanya Daniel, seorang saksi setia kepada Tuhan?`

Tidak lama selepas itu, para pengomplot melihat Daniel sedang berdoa—melakukan apa yang dilarang oleh perintah itu. Ketika mereka membawa dakwaan mereka ke hadapan raja, mereka memberitahukan tentang Daniel dalam cara yang mengaibkan: “Daniel, salah seorang buangan dari Yehuda” (Dan. 6:13). Di mata mereka, salah seorang daripada ketua pegawai kerajaan itu, orang yang disayangi oleh raja, tidak lebih dari hanya seorang “buangan.” Tambahan lagi, mereka melagakan Daniel dengan raja dengan mengatakan bahawa Daniel “tidak mengindahkan tuanku, ya raja, dan tidak mengindahkan larangan yang tuanku keluarkan.” Sekarang, raja menyedari bahawa dia telah diperangkap untuk menandatangani perintah itu. Ayat ini mengatakan bahawa “ia mencari jalan untuk melepaskan Daniel, bahkan sampai matahari masuk, ia masih berusaha untuk menolongnya” (Dan. 6:14). Namun, tidak ada apa-apa yang boleh dia lakukan untuk menyelamatkan nabi itu dari hukuman yang telah diputuskan. Undang-undang Media dan Persia yang tidak dapat ditarik balik mesti digunakan untuk surat itu. Oleh itu, raja bagaimana pun berat hatinya, mengeluarkan arahan untuk melemparkan Daniel kepada singa-singa. Namun, walaupun dia berbuat demikian, Darius mengungkapkan harapannya, yang kedengaran seperti sebuah doa: “ ‘Tuhanmu yang kau sembah dengan tekun, Dialah kiranya yang melepaskan engkau’ ” (Dan. 6:17).

Ayat alkitabiah tidak mengatakan apa yang dilakukan oleh Daniel di antara singa-singa itu, tetapi seseorang dapat membuat andaian bahawa dia berdoa. Dan Tuhan menunjukkan penghargaan kepada iman Daniel dengan mengirimkan malaikatNya untuk melindungi Daniel. Pada esok pagi, Daniel tetap tidak dicederakan dan bersedia untuk meneruskan urusan-urusanya dalam kerajaan.  Memberi ulasan tentang episod ini, Ellen G. White mengatakan: “Tuhan tidak mencegah orang-orang yang memusuhi Daniel untuk melemparkannya ke dalam gua singa; Ia membiarkan malaikat-malaikat jahat dan orang-orang jahat bertindak begitu jauh untuk melaksanakan maksud mereka; tetapi supaya Dia dapat menjadikan kelepasan hamba-Nya lebih mencolok, dan kekalahan musuh-musuh kebenaran dan keadilan menjadi lengkap.”—Prophets and Kings, ms. 543, 544.

`Walaupun kisah ini berakhir dengan kegembiraan (sekurang-kurangnya untuk Daniel), bagaimana dengan kisah-kisah, bahkan yang terdapat di dalam Alkitab (lihat, contohnya, Mrk. 6:14-29), yang tidak berakhir dengan penyelamatan? Bagaimana kita boleh mengerti hal-hal ini?`