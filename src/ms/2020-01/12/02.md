---
title:  Nubuatan Tentang Persia dan Yunani
date:   15/03/2020
---

`Baca Daniel 11:1-4. Apa yang kita perhatikan di sini yang mengingatkan kita kepada beberapa daripada nubuatan sebelum ini, seperti yang kita lihat dalam Daniel?`

Gabriel memberitahu Daniel bahawa akan bangkit tiga raja dari Persia. Mereka akan diikuti oleh raja yang keempat, raja yang paling kaya di antara mereka dan yang akan mencetuskan kekacauan dengan Yunani. Selepas Koresh, tiga raja yang seterusnya akan menekankan kekuasaan ke atas Persia: Cambyses (530-522 S.M.), Smerdis Palsu (522 S.M.), dan Darius I (522-486 S.M.). Raja keempat, Xerxes, disebut di dalam buku Ester sebagai Ahasyweros. Dia sangat kaya (Ester 1:1-7) dan memimpin satu pasukan bala tentera untuk menjajah Yunani, seperti yang diramalkan dalam nubuatan. Namun, walaupun kuasanya begitu besar, serangannya dapat ditangkis oleh  kuasa berani tentera Yunani yang lebih kecil jumlahnya.

Tidak sukar untuk mengenali Alexander Agung sebagai raja perkasa yang bangkit dalam Daniel 11:3, dan menjadi pemerintah mutlak dunia kuno. Pada umur 32 tahun, dia meninggal dunia tanpa pewaris untuk memerintah kerajaannya. Jadi, kerajaan itu dibahagikan di kalangan empat jeneralnya: Seleucus menguasai Syria dan Mesopotamia, Ptolemy berkuasa ke atas Mesir, Lysimachus memerintah Thrace dan sebahagian daripada Asia Kecil, dan Cassander memerintah Makedonia dan Yunani.

`Bandingkan Daniel 11:2-4 dengan Daniel 8:3-8, 20-22. Bagaimanakah ayat-ayat ini membantu untuk mengenalpasti Alexander sebagai kuasa yang disebut dalam ayat-ayat ini?`

Apakah yang dapat kita pelajari daripada pelbagai nama, tarikh, tempat, dan peristiwa-peristiwa sejarah ini? Pertama, kita belajar bahawa ramalan itu digenapi sebagaimana yang telah diramalkan oleh utusan  Ilahi. Firman Tuhan tidak pernah gagal. Kedua, Tuhan adalah Tuhan sejarah. Kita mungkin mendapat gambaran bahawa penggantian kuasa-kuasa politik, pemimpin-pemimpin, dan kerajaan-kerajaan digerakkan oleh cita-cita maharaja, diktator, dan ahli politik yang  pelbagai . Walau bagaimanapun, Alkitab mendedahkan bahawa Tuhanlah pengawal mutlak dan akan memusingkan roda sejarah mengikut tujuan IlahiNya, yang pada akhirnya akan membawa kepada penghapusan kejahatan dan pembentukan kerajaan kekal Tuhan.