---
title:  Rom dan Putera Perjanjian
date:   17/03/2020
---

`Baca Daniel 11:16-28. Walaupun ayat ini sukar, apakah imej yang anda perhatikan juga muncul di ayat lain dalam buku Daniel?`

Peralihan kuasa dari raja-raja Helenistik (Yunani) ke Rom pagan nampaknya digambarkan dalam Daniel 11:16: “Sehingga raja yang menyerangnya akan berbuat sekehendak hati, dan tidak ada seorang pun yang dapat bertahan menghadapinya; ia akan menduduki Tanah Permai dan seluruhnya akan ada dalam kekuasaannya.” Tanah Permai adalah Yerusalem, sebuah tempat di mana Israel kuno pernah wujud, dan kuasa baru yang mengambil alih tempat ini adalah Rom pagan. Peristiwa yang sama juga dilambangkan oleh perkembangan secara mendatar oleh tanduk kecil itu, sehingga sampai ke Tanah Permai (Dan. 8:9). Jadi, jelas bahawa kuasa yang mengawal dunia pada tahap ini adalah Rom pagan.

Beberapa petunjuk tambahan dalam teks alkitabiah menguatkan tanggapan ini. Sebagai contoh, “seorang pemungut cukai” tentulah merujuk kepada Kaesar Augustus. Semasa pemerintahannya, Yesus dilahirkan, ketika Maria dan Yusuf pergi ke Betlehem untuk pendaftaran banci (Dan. 11:20). Juga, menurut nubuatan, penguasa ini akan digantikan oleh “seorang yang hina” (Dan. 11:21). Seperti yang ditunjukkan oleh sejarah, Augustus digantikan oleh Tiberius, anak angkat Augustus. Tiberius dikenali sebagai seorang yang aneh dan keji.

Yang paling penting, menurut teks alkitabiah, pada waktu pemerintahan Tiberius, “seorang raja Perjanjian” akan dihancurkan (Dan.11:22). Ini jelas merujuk kepada penyaliban Kristus, yang juga disebut sebagai “seorang yang diurapi, seorang raja” (Dan. 9:25; lihat juga Mat. 27: 33-50), kerana Dia dibunuh semasa pemerintahan Tiberius. Rujukan kepada Yesus di sini sebagai “seorang raja Perjanjian” merupakan satu petanda kukuh yang membantu menunjukkan perjalanan peristiwa sejarah, sekali lagi memberikan kepada para pembaca satu bukti yang kuat tentang pengetahuan tentang masa hadapan luar biasa Tuhan. Tuhan benar dalam semua peristiwa yang telah terjadi sebelum nubuatan-nubuatan ini, jadi kita pasti boleh percaya kepada apa yang Dia katakan akan terjadi di masa depan.

`Bahkan dalam semua peristiwa politik dan sejarah, Yesus orang Nazareth, “seorang raja Perjanjian,” dinyatakan dalam ayat-ayat alkitabiah. Bagaimanakah ini dapat membantu menunjukkan kepada kita bahawa walaupun dalam kekacauan  dan  pergolakan politik, Yesus tetap menjadi pusat Kitab Suci?`