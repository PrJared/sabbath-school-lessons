---
title:  Pesta Belsyazar
date:   02/02/2020
---

`Baca Daniel 5:1-4 serta Daniel 1:1, 2. Apakah perbuatan yang sangat jahat dilakukan oleh Belsyazar? Bagaimanakah ia dapat menggambarkan sifatnya yang sebenar? Bandingkan perbuatannya dengan Wahyu 17:4-6. Apakah persamaan-persamaan yang anda dapati?`

Raja itu memerintahkan agar perkakas-perkakas kudus bait Yerusalem digunakan sebagai kelengkapan untuk penyediaan minuman. Nebukadnezar telah merampas peralatan-peralatan tersebut dari kaabah Yerusalem, tetapi meletakkannya di dalam rumah tuhannya, yang menunjukkan bahawa dia sekurang-kurangnya menghormati kesucian perkakas tersebut. Namun Belsyazar menyalahgunakan perkakas-perkakas yang suci itu dengan menggunakannya sebagai perlengkapan untuk minum dalam cara yang paling hina.

Sementara meminum dari peralatan suci itu, para pembesarnya “memuji-muji dewa-dewa dari emas dan perak, tembaga, besi, kayu dan batu” (Dan.5:4). Penting untuk diperhatikan bahawa terdapat enam bahan yang telah disebut. Bangsa Babilon menggunakan sistem nombor per-enam (satu sistem berasaskan nombor 60) yang berlawanan dengan sistem perpuluhan yang kita gunakan pada hari ini (berdasarkan nombor 10). Oleh yang demikian, enam kategori tuhan-tuhan mewakili keseluruhan dewa-dewa Babilon dan menunjukkan kepenuhan sistem keagamaan Babilon. Apa yang paling menarik adalah susunan bahan-bahan itu mengikut susunan komponen patung dalam mimpi Nebukadnezar, kecuali kayu yang menggantikan tanah liat. Sama seperti dalam mimpi Nebukadnezar, batu muncul paling akhir; walaupun di sini ia dijadikan sebagai komposisi bahan  patung berhala, batu juga menggambarkan penghakiman Tuhan ke atas kerajaan-kerajaan duniawi (lihat Daniel 2:44, 45), yang melambangkan Babilon.

Perayaan ini berfungsi sebagai perlambangan yang tepat bagi Babilon akhir zaman seperti yang dilihat dalam kitab Wahyu. Sama seperti Belsyazar, wanita dalam Babilon akhir zaman itu memegang cawan emas dan menawarkan minuman tercemar kepada bangsa-bangsa. Dalam erti kata lain, dengan doktrin-doktrin palsu dan sistem penyembahan yang menyimpang, Babilon moden menggoda dunia ke dalam kejahatan (Wahyu 17: 4-6), tanpa menyedari bahawa penghakiman akan segera jatuh ke atasnya. Satu hari nanti, penghakiman akan datang.

Apakah cara-cara masyarakat dan budaya kita menghina kebenaran Firman Tuhan? Bagaimana kita boleh berhati-hati agar tidak terikut-ikut dalam penghinaan itu, walaupun dalam cara yang halus? Bawa jawapan anda ke kelas pada hari Sabat nanti.