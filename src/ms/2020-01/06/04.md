---
title:  Masuklah Permaisuri
date:   04/02/2020
---

`Baca Daniel 5:9-12. Apakah yang dikatakan oleh permaisuri tentang Daniel yang sepatutnya sudah diketahui oleh raja? Apa yang boleh dipelajari tentang raja yang menunjukkan seolah-olah dia tidak mengetahui tentang kewujudan Daniel?`

Ketika majlis jamuan itu bertukar kepada suasana kacau oleh kerana mesej misteri pada dinding, permaisuri datang dan memberikan nasihatkan kepada raja yang masih tercengang-cengang. Permaisuri mengingatkan raja tentang Daniel, yang mempunyai kebolehan untuk mentafsirkan mimpi dan menyelesaikan misteri seperti yang telah ditunjukkannya sewaktu zaman Nebukadnezar. Jikalau Belsyazar bijak seperti penguasa-penguasa sebelumnya, sudah pasti dia tahu kepada siapa dia harus meminta pertolongan untuk mendapatkan maksud tulisan misteri itu. Campur tangan permaisuri nampaknya diperlukan oleh raja, yang pada ketika itu kelihatannya tidak tahu apa yang perlu dilakukan seterusnya.  Kata-kata permaisuri kedengaran seperti satu teguran kepada Belsyazar kerana telah mengabaikan satu-satunya orang di dalam kerajaan yang dapat menafsirkan tulisan misteri itu. Permaisuri juga memberikan ringkasan tentang Daniel kepada raja secara lisan: Nabi itu penuh dengan roh para dewa yang kudus, kecerahan, dan akal budi dan hikmat seperti dewa, roh yang luar biasa, pengetahuan; dia dapat mengerti, menerangkan mimpi, menyingkapkan hal-hal yang tersembunyi, dan menguraikan kekusutan; dialah ketua ahli silap mata, ahli nujum, orang-orang bijak, dan ahli jampi pada zaman Nebukadnezar (Dan. 5:11, 12).

Pada titik ini, kita sekali lagi berfikir mengapa Belsyazar mengabaikan Daniel. Ayat Alkitab tidak memberikan jawapan langsung kepada persoalan ini, tetapi kita boleh mengandaikan bahawa pada waktu ini, setelah melayani raja sekurang-kurangnya sehingga tiga tahun dalam pemerintahannya (Dan. 8:1, 27), dia tidak lagi melayani dengan aktif. Satu daripada faktornya adalah usia Daniel. Kemungkinannya dia sudah berumur 80 tahun pada ketika itu, dan raja mungkin juga mahu menggantikan kepimpinan yang lama kepada generasi yang lebih muda. Raja juga mungkin telah membuat keputusan untuk menghindari Daniel kerana dia tidak mahu membuat komitmen kepada Tuhan Daniel. Namun, apa sahaja sebabnya, atau apa sahaja gabungan alasan-alasannya, kenyataan bahawa seseorang dengan portfolio seperti Daniel boleh dilupakan dengan begitu cepat menjadi satu tanda tanya yang besar.

`Baca Roma 1:16-32. Dalam cara bagaimanakah kita boleh melihat prinsip-prinsip yang dinyatakan di dalam ayat-ayat ini diungkapkan, bukan sahaja di dalam cerita ini, tetapi juga di dalam dunia hari ini?`