---
title:  Komen Guru
date:   07/02/2020
---

#### Bahagian 1: Ringkasan

**Ayat Utama**: Daniel 5

**Tumpuan Pelajaran**: Dan. 5:1–31; Ams. 29:1; Mzm. 75:7; Yes. 45:1, 2; Luk. 12:19, 20.

**Pengenalan**: Daniel 5 sejajar dengan Daniel 4. Kedua-dua bab ini memaparkan kekuasaanTuhan ke atas kerajaan-kerajaan dunia dalam istilah grafik. Dalam Daniel 4, Tuhan mengambil kuasa dari Nebukadnezar untuk beberapa had waktu lamanya. Dalam Daniel 5, Tuhan menyingkirkan kuasa dari Belsyazar dan membawa kerajaan Babilon ke pengujungnya.

**Tema Pelajaran**:

1. Keangkuhan. Satu tema yang merangkumkan kitab Daniel dan ditunjukkan secara grafik di sini adalah keangkuhan kuasa manusia dalam pemberontakan mereka terhadap Tuhan dan untuk apa Tuhan di dunia ini. Pada waktu dia sepatutnya menumpukan perhatian untuk mempertahankan kotanya daripada serangan Media dan Persia yang akan berlaku pada bila-bila masa, Belsyazar mengadakan jamuan mewah untuk pegawai-pegawainya.
2. Penghakiman. Perbuatan menghina Belsyazar dengan mencemarkan perkakas-perkakas bait suci, yang mewakili kaabah, adalah sama seperti  membuat serangan terhadap Tuhan sendiri. Pada ketika ini, raja Babilon dan sistem yang diwakilinya telah memenuhi cawan kejahatan mereka. Pada saat itu juga, pengadilan Syurga menyatakan hukuman itu. Tangan ghaib menulis pada dinding istana satu mesej yang keras : MENE, MENE, TEKEL UPHARSIN.

**Penerapan Hidup**: Apakah dosa Belshazzar yang paling mengaibkan pada malam kejatuhan Babel? Melebihi daripada perbuatannya mengadakan satu pesta pora, dosa terbesar adalah perlakuannya terhadap perkakas-perkakas dari bait suci Tuhan. Penggunaan secara menghujat benda-benda suci melambangkan penghinaan Belsyazar kepada Tuhan Israel dan akhirnya memenuhi cawan kekejaman Babel. Walau bagaimanapun, akar kesalahannya terletak pada penolakannya untuk berjalan dalam terang yang Tuhan telah nyatakan melalui urusan-urusanNya dengan Nebukadnezar. Untuk mengelak daripada melakukan kesilapan yang sama, kita juga perlu memberi perhatian yang teliti terhadap pengalaman orang lain, baik positif maupun negatif. Dan yang paling penting, kita mesti berjalan dalam terang yang Tuhan telah pancarkan pada jalan kita melalui FirmanNya.

#### Bahagian II: Komentar

1. Keangkuhan. Malam terakhir Babilon dikenang dengan sebuah perayaan yang hebat. Xenophon dan Herodotus menyatakan bahawa orang-orang Babilon mengadakan satu perayaan secara tetap. Alkitab tidak menyatakan tujuan pesta tersebut, namun para cendekiawan membuat andaian bahawa kemungkinan ia merupakan Perayaan Ak?tu Tahun Baru (musim bunga). Apapun pesta itu, pada ketika tentera-tentera Media dan Persia bersiap-siap untuk menyerang Babilon (Dan. 5:29-31), kita terfikir mengapa Belsyazar masih berpesta. Kemungkinan besar, dia merasa selamat berada di dalam kota, yang dikelilingi oleh tembok dengan ketebalan dua puluh lima kaki dan dengan ketinggian sekurang-kurangnya empat puluh kaki. Terlebih-lebih lagi, di dalam kota itu terdapat banyak air dan bekalan makanan yang boleh bertahan beberapa tahun lamanya walaupun dikepung musuh. Oleh itu, Belsyazar tidak takut kepada sebarang serbuan untuk masa yang terdekat. Pesta itu memberitahukan satu keadaan yang normal kepada penduduk-penduduknya walaupun terdapat musuh-musuh yang berkhemah di luar tembok kota itu. 
Pada kemuncak perayaan tersebut, Belsyazar memuji-muji tuhan-tuhan “perak dan emas, dari tembaga, besi, kayu dan dan batu” (Dan. 5:23), tetapi bukan kepada Tuhan yang hidup. Jelas, dia telah lupa apa yang Tuhan telah lakukan melalui Daniel untuk memberi pengajaran kepada Nebukadnezar. Bagaimanapun, perbuatannya mencemari perkakas-perkakas bait suci itu menunjukkan bahawa dia mungkin langsung tidak mengetahui tentang Tuhan yang hidup. Mengambil perkakas-perkakas suci kaabah Yerusalem sebagai gelas untuk minuman dalam perayaan yang menghujat itu, raja Babilon menunjukkan bahawa dia bukan sahaja menolak untuk menghormati Tuhan bangsa Ibrani tetapi juga dengan sengaja menghina Dia. Menghina perkakas-perkakas dari kaabah merupakan ekspresi penghinaan raja yang melampau kepada maksud sebenar objek-objek itu, iaitu, penyembahan kepada Tuhan yang benar. Objek-objek ini, walaupun dalam pembuangan, tetap kudus, dan Belsyazar seharusnya memperlakukan mereka dengan penghormatan yang tinggi.
Yesaya mengharuskan kesucian dari orang-orang tawanan yang akan membawa perkakas-perkakas itu kembali ke Yerusalem (Yes. 52:11, 12). Nebukadnezar jelasnya mengerti status objek-objek bait suci tersebut dan menyimpan mereka di dalam kuil tuhannya. Berlawanan dengan raja sebelumnya, Belsyazar tidak menunjukkan rasa hormat kepada peralatan kaabah tersebut. Dengan mencemari mereka dalam perayaan pesta poranya, dia mencabar Tuhan Sendiri.
Penghujatan Belsyazar terhadap perkakas-perkakas suci itu mewakili satu lagi episod dalam konflik yang berpanjangan di antara Babilon dan Yerusalem, seperti yang digambarkan dalam Kitab Suci. Istilah Babilon muncul buat pertama kalinya dalam Kejadian 11 (dieja sebagai Babel dalam kebanyakan terjemahan), apabila sekumpulan orang-orang yang memberontak mula mendirikan sebuah menara yang akan direncanakan untuk mencapai langit. Bermula dari situ, satu konflik di antara Tuhan dan Babilon yang dilambangkan oleh kuasa-kuasa yang menentang Tuhan dan kebenaranNya muncul berulangkali dalam Kitab Suci. Ketika tentera-tentera Nebukadnezar menyerbu Yudah dan menghancurkan Yerusalem serta kaabah itu sehingga ranap, kelihatannya Babilon telah menang. Belshazzar kelihatannya berniat untuk menegaskan semula kemenangan itu dengan mencemarkan perkakas-perkakas bait suci Tuhan. Memuji tuhan-tuhannya dan mencemari peralatan-peralatan bait suci, raja Babel bertujuan untuk membuat demonstrasi umum menghina Tuhan orang Yahudi. Perbuatan keji ini menunjukkan serangan eskatologi (yang berkaitan dengan kematian, penghakiman, dan nasib akhir jiwa dan manusia) tanduk kecil dan raja Utara melawan umat Tuhan dan bait suci Syurgawi Tuhan, seperti yang digambarkan dalam seksyen nubuatan Daniel. Sesudah itu, kitab Wahyu memberikan gambaran yang lebih luas tentang konflik di antara Babel dan Yerusalem, yang memuncak dalam penghapusan Babilon dan penubuhan kerajaan kekal Tuhan dari Yerusalem Baru.

2. Penghakiman. Pada masa yang dipilih ilahi, dalam perayaan yang penuh kegembiraan itu, satu tulisan misteri tiba-tiba muncul di dinding bilik jamuan. Raja segera menyedari keseriusan keadaan itu. Walaupun dia tidak dapat membaca tulisan itu, dia sudah merasakan bahawa ia adalah pernyataan yang tidak menyenangkan tentang malapetaka yang akan datang. Sekali lagi ahli-ahli sihir dan profesional-profesional istana gagal memberikan tafsiran yang memuaskan hati raja. Hanya setelah ibu ratu mencadangkan, raja memohon agar Daniel dibawa menghadapnya. Sebahagian cendekiawan mengenal pasti ratu itu sebagai Nitocris, puteri Nebukadnezar, isteri Nabonidus dan ibu kepada Belshazzar.
Seseorang mungkin berfikir mengapa Daniel tidak dipedulikan sehinggalah pada saat itu. Dalam hal ini, kita harus ingat bahawa Daniel berkhidmat sehingga ke tahun ketiga pemerintahan Belsyazar (Dan. 8:1). Oleh itu, nabi yang tua ini bukanlah orang asing kepada raja Belsyazar. Pemerhatian ke atas sikap dan tingkah laku Belshazzar secara keseluruhan, tampak bahawa raja ini mungkin telah menurunkan Daniel dalam bidang kuasa yang terhad demi untuk kepentingan politik (agama).
Dalam penampilannya di hadapan raja, nabi yang sudah tua ini tidak lagi menggunakan bahasa yang sama seperti yang digunakannya di hapadan Nebukadnezar. Setelah menjelaskan bahawa dia menolak ganjaran yang dijanjikan raja kepada siapa pun yang menafsirkan tulisan itu, Daniel berbicara kepada raja dalam kata-kata yang keras. Lebih dari semua itu, Daniel menyalahkan Belsyazar kerana tidak belajar dari pengalaman Nebukadnezar, terutama ketika Nebukadnezar disingkir dari takhta dalam tempoh tujuh tahun (Daniel 4). Oleh itu, Belsyazar seharusnya lebih dari tahu: “Tetapi tuanku, Belsyazar, anaknya, tidak merendahkan diri, walaupun tuanku engetahui semuanya ini” (Dan. 5:22). Oleh itu, tulisan pada dinding itu bermaksud membawa pengadilan untuk Belsyazar dan Babilon: MENE, MENE (dikira), TEKEL (ditimbang), UPHARSIN (dan didapati). Ellen G. White menceritakan bahawa tulisan-tulisan itu “menyala seperti api,” dan bahawa raja dan orang-orang  “tampaknya mereka menjadi tertuduh di depan ruangan pengadilan Tuhan yang kekal, yang kuasa-Nya mereka remehkan.”—Prophets and Kings, ms. 524. Keputusan dinyatakan, raja Babilon dan kerajaannya dihukum. Biarpun tafsiran yang diberikan tidak menggembirakan, raja memegang kata-katanya, memberikan ganjaran kepada Daniel dan menjadikan dia pemerintah yang ketiga dalam kerajaan Babilon, walaupun  hanya dalam beberapa jam.
Pada malam yang sama, musuh mengalihkan aliran sugai Efrat—yang mengalir menerusi kota—ke satu kawasan paya, dan ketika air sungai menjadi cetek, tentera-tentera musuh menyelusup masuk ke Babilon di bawah tembok menyusuri terusan sungai itu. Besyazar dibunuh, dan Babilon yang perkasa akhirnya jatuh kepada Media dan Persia, dalam Oktober 539 S.M. Kejatuhan Babilon yang tercatat dalam sejarah-emas memberikan laluan kepada perak—melambangkan kekalahan akhir kerohanian masa-akhir Babilon, seperti bayangan yang diberikan dalam bab-bab nubuatan Daniel. Dalam Wahyu, kejatuhan masa-akhir Babilon dikaitkan dengan malapetaka keenam, yang mengakibatkan Sungai Efrat kering, yang menyediakan jalan kepada raja-raja dari sebelah timur (Why. 16:12). Pada akhirnya, kota yang megah (Babilon) itu dikalahkan, dan kota yang dikalahkan (Yerusalem) dibangunkan, selamanya.

#### Bahagian III: Penerapan Hidup

1. Bagaimanakah anda boleh menghindarkan kesalahan-kesalahan Belsyazar (tidak belajar dari pengalaman masa lalu Nebukadnezar) daripada diulang dalam kehidupan anda pada hari ini? Bagaimanakah anda dapat mengelakkan diri dari perangkap yang sama dengan tidak belajar dari pengalaman orang lain?
2. 	Mengapakah penting untuk mengetahui apa yang Tuhan telah lakukan dalam sejarah umatNya yang lalu? Apa yang berlaku kepada mereka yang melupakan masa lalu? Bagaimanakah anda dapat mempelajari tindakan-tindakan masa lalu Tuhan?
3. 	Pada pandangan anda, apakah dosa Belsyazar yang paling dahsyat? Terangkan jawapan anda.
4. 	Bayangkan diri anda di tempat Daniel. Setelah diabaikan, anda akhirnya dipanggil untuk menyelesaikan masalah yang para ahli jampi, orang Kasdim, dan para ahli nujum gagal untuk selesaikan. Bagaimana perasaan anda? Bagaimanakah anda melayan raja? Adakah anda akan menerima ganjaran yang dijanjikan oleh raja? Terangkan.
5. 	Belsyazar mengabaikan Tuhan yang benar dan memuji para dewa emas dan perak, tembaga dan besi, kayu dan batu. Dewa-dewa mana pada masa sekarang yang mengancam hubungan anda dengan Tuhan yang benar? Wang? Status? Pendidikan? Kerjaya?
6. 	Daniel mendakwa raja kerana tidak memuliakan “Tuhan yang menggenggam nafas tuanku dan menentukan segala jalan tuanku” (Dan. 5:23). Betapa bermaknakah gambaran Tuhan ini kepada anda? Bagaimana perasaan anda tentang Tuhan seperti itu? Cinta? Ketakutan? Bincangkan.
7. 	Dalam cara bagaimana penghakiman Belsyazar dan kejatuhan Babilon memberikan jaminan bahawa, akhirnya, kuasa kejahatan akan dikalahkan? Apkah gambaran penghakiman dan sifat Tuhan yang dapat anda lihat dari naratif ini?