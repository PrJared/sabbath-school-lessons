---
title:  Kejatuhan Babilon
date:   06/02/2020
---

`Baca Daniel 5:29-31 serta Wahyu 14:8, Wahyu 16:19, dan Wahyu 18:2. Apakah yang kita boleh pelajari dari kejatuhan Babilon Belsyazar yang juga menunjukkan tentang kejatuhan Babilon akhir zaman?`

Apa pun kesalahan-kesalahannya, Belsyazar adalah seorang yang berpegang kepada kata-katanya. Oleh itu, walaupun mesej itu merupakan berita yang buruk, dia berpuas hati dengan tafsiran yang diberikan oleh Daniel, dan telah memberikan ganjaran kepada Daniel seperti yang telah dijanjikan. Nampaknya dengan mengakui kebenaran mesej Daniel, raja secara tidak langsung mengakui realiti Tuhan Daniel. Sungguh menarik sekali, sekarang, Daniel menerima hadiah yang telah ditolaknya sebelum ini, kemungkinan kerana hadiah tersebut tidak lagi mempengaruhi tafsirannya. Lagi pun, pada ketika itu, hadiah itu tidak mempunyai erti lagi kerana empayar itu tidak lama lagi akan jatuh. Oleh itu, untuk menunjukkan budi bahasa, nabi menerima ganjaran tersebut, walaupun dia mengetahui bahawa dia hanya akan menjadi penguasa ketiga kerajaan dalam beberapa jam sahaja lagi.

Tepat seperti yang diumumkan oleh nabi itu, Babilon jatuh. Ia berlaku dengan begitu cepat; sementara raja dan para pembesarnya sedang minum-minum, kota itu jatuh tanpa sebarang pergelutan. Menurut ahli sejarah Herodotus, orang-orang Persia menggali sebuah terusan untuk mengalihkan Sungai Efrat dan maju ke dalam kota melalui alur sungai itu. Pada malam yang sama, Belsyazar dibunuh. Ayahnya, Raja Nabodinus, sudah pun meninggalkan kota itu, namun menyerahkan dirinya kepada pemerintah baru tidak berapa lama dari itu. Oleh yang demikian, empayar yang teragung pernah dikenali oleh manusia telah tiba kepada penamatnya. Babilon, kepala emas itu, tidak ada lagi.

“Belsyazar telah diberikan banyak peluang untuk mengenali dan melakukan kehendak Tuhan. Dia telah melihat datuknya, Nebukadnezar, disisihkan dari masyarakat manusia. Dia telah melihat akal budi seorang raja yang sombong, yang begitu dimuliakan, diambil oleh Dia yang telah memberikannya. Dia telah melihat raja   dihalau dari kerajaannya, dan menjadi teman kepada binatang-binatang di padang rumput. Namun, kegemaran Belsyazar terhadap hiburan dan pemegahan diri telah memadamkan pengajaran-pengajaran yang dia seharusnya tidak boleh lupakan; dan dia melakukan dosa yang serupa dengan dosa-dosa yang telah membawa petanda-petanda  penghakiman ke atas Nebukadnezar. Dia telah menyia-nyiakan peluang-peluang yang telah dberikan kepadanya dengan penuh belas kasihan, mengabaikan untuk menggunakan kesempatan-kesempatan dalam jangkauannya untuk mengenali kebenaran.”—Ellen G. White, Bible Echo, April 25, 1898.

`Apakah kesempatan yang kita ada untuk “berkenalan dengan kebenaran”? Apakah maksudnya ini? Bilakah ketikanya kita boleh mengatakan bahawa kita telah berkenalan dengan segala kebenaran yang seharusnya kita tahu?`