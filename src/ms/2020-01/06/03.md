---
title:  Tetamu Yang Tidak Diundang
date:   03/02/2020
---

`Baca Daniel 5:5-8. Apakah yang berlaku, dan mengapakan raja memberikan respon sedemikian rupa? Dalam cara bagaimanakah kejadian ini sama seperti Daniel 2, dan mengapakah persamaan itu penting? (lihat Mzm. 96:5, Kol. 1:15-17).`

Sama seperti yang dilakukan oleh Nebukadnezar dalam krisis-krisis sebelumnya (Dan. 2:2, Dan. 4:7), Belsyazar memanggil ahli-ahli nujum, orang-orang bijak, dan ahli jampi untuk menerangkan tentang tulisan misteri itu. Bagi memastikan bahawa mereka memberikan jawapan yang terbaik, raja menjanjikan penghormatan yang berlimpah-limpah: (1) kain berwarna ungu, warna yang dipakai oleh kerabat diraja dalam zaman kuno (Ester 8:15); (2) rantai emas, sebagai tanda status sosial kelas atasan (Kej. 41:42); dan (3) kedudukan sebagai penguasa ketiga di dalam kerajaan. Ganjaran terakhir mencerminkan dengan tepat keadaan sejarah Babilon pada waktu itu. Oleh kerana Belsyazar adalah penguasa kedua sebagai gandingan ayahnya, Nabonidus, dia menawarkan kedudukan penguasa ketiga. Namun, walaupun ganjaran begitu menarik, para bijak sekali lagi gagal memberikan penjelasan.

Di atas  semua dosanya, raja juga  berusaha mencari hikmat di tempat yang salah. Ahli-ahli bijak pandai Babilon tidak dapat mengungkapkan makna mesej itu. Ia ditulis dalam bahasa mereka sendiri, bahasa Aramaik, seperti yang akan kita lihat dalam pelajaran esok, tetapi mereka tidak dapat memahami kata-kata itu. Ini mungkin mengingatkan kita kepada apa yang Tuhan bicarakan melalui Yesaya: “hikmat orang-orangnya yang berhikmat akan hilang, dan kearifan orang-orangnya yang arif akan bersembunyi” (Yes. 29:14). Setelah mengutip ayat ini, Rasul Paulus mengatakan: “Di manakah orang-orang yang berhikmat? Di manakah ahli Taurat? Di manakah pembantah dari dunia ini? Bukankah Tuhan telah membuat hikkmat dunia ini menjadi kebodohan? Oleh kerana dunia, dalam hikmat Tuhan, tidak mengenal Tuhan oleh hikmatnya, maka Tuhan berkenan menyelamatkan mereka yang percaya oleh kebodohan pemberitaan Injil” (1 Kor. 1:20, 21).

Sesetengah kebenaran terlalu penting untuk ditinggalkan oleh manusia dalam usaha  untuk memahaminya sendiri. Itulah sebabnya Tuhan, sebaliknya, mengungkapkan  kebenaran-kebenaran ini kepada kita.

`Fikirkan tentang apakah ganjarannya nanti, dan dengan memikirkan apa yang akan berlaku tidak lama lagi, betapa tidak bernilai ganjaran-ganjaran tersebut. Apakah yang diberitahukan hal ini kepada kita tentang benda-benda di dunia ini yang bersifat sementara, dan mengapa kita perlu sentiasa meletakkan perspektif kekekalan di dalam fikiran kita dalam segala perkara yang kita lalukan?`