---
title:  Struktur Buku Daniel
date:   30/12/2019
---

Susunan bahagian dalam Bahasa Aramaik buku Daniel, bab 2-7 (sebahagian buku Daniel ditulis dalam Bahasa Ibrani dan sebahagian lagi dalam Bahasa Aramaik), menunjukkan struktur yang berikut, yang menolong untuk menegaskan fokus mesej dalam bahagian itu, dan tentang buku ini:

- A. Penglihatan Nebukadnezar tentang empat kerajaan (Daniel 2)
    - B.     Tuhan menyelamatkan sahabat-sahabat Daniel daripada dapur Perapian (Daniel 3)
        - C.   Pengadilan terhadap Nebukadnezar (Daniel 4)
        - C’   Pengadilan terhadap Belsyazar (Daniel 5)
    - B’   Tuhan menyelamatkan Daniel dari gua singa (Daniel 6)
- A’    Penglihatan Daniel tentang empat kerajaan (Daniel 7)

Susunan penulisan seperti ini berfungsi untuk menonjolkan isi utama dengan meletakkannya di tengah-tengah struktur, di mana dalam kes ini menunjukkan C dan C’ (Daniel 4 dan 5):  Tuhan menyingkirkan kerajaan itu dari Nebukadnezar (untuk sementara waktu) dan dari Belsyazar (untuk selamanya).  Oleh itu, penekanan bab-bab 2-7 adalah tentang kekuasaan Tuhan ke atas raja-raja bumi kerana Dia boleh membangunkan dan menyingkirkannya.

Salah satu daripada cara yang paling efektif untuk menyampaikan mesej dan menjadikan isinya jelas adalah melalui pengulangan.  Sebagai contoh, Tuhan memberikan dua mimpi kepada Raja Firaun tentang masa hadapan Mesir (Kej. 41:1-7).  Di dalam mimpi yang pertama, diperlihatkan tujuh lembu yang tambun ditelan oleh tujuh lembu yang kurus.  Dalam mimpi yang kedua, tujuh bulir gandum yang sihat ditelan oleh tujuh bulir gandum yang kurus dan layu.  Kedua-dua mimpi mempunyai idea yang sama: tujuh tahun kelimpahan yang akan diikuti oleh tujuh tahun kebuluran.

Dalam buku Daniel, Tuhan juga menggunakan pengulangan.  Terdapat empat putaran nubuatan, yang merupakan pengulangan kepada keseluruhan struktur asas tersebut.  Di akhirnya, struktur ini menunjukkan kekuasaan mutlak Tuhan.  Walaupun setiap rangka utama nubuatan itu menunjukkan perspektif yang berbeza, namun jika bersama, ia meliputi waktu sejarah yang sama, berlangsung sejak dari zaman nabi ini sehinggalah ke penghujungnya, seperti yang dilihat dalam gambarajah di bawah ini:

|Daniel 2|Daniel 7|Daniel 8, 9|Daniel 10-12|
|---|---|---|---|
|Babilon|Babilon|||
|Media-Persia|Media-Persia|Media-Persia|Media-Persia|
|Yunani|Yunani|Yunani|Yunani|
|Rom|Rom|Rom|Rom|
|Kerajaan Tuhan bermula|Pengadilan Syurgawi yang akan membawa kepada Bumi yang Baru|Penyucian Kaabah|Mikhael Berdiri|

`Apakah pengharapan besar yang ayat-ayat ini tunjukkan tentang prospek jangka panjang kita? Da. 2:44, Mzm. 9:7-12, 2 Ptr. 3:11-13.`