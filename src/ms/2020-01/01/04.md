---
title:  Nubuatan-nubuatan Apokaliptik dalam Daniel
date:   31/12/2019
---

Penglihatan-penglihatan nubuatan yang direkodkan dalam buku Daniel mempunyai sifat yang berlainan dari kebanyakan mesej nubuatan yang disampaikan oleh nabi-nabi Perjanjian Lama yang lain.  Nubuatan Daniel termasuk dalam kategori nubuatan apokaliptik, sementara kebanyakan daripada nubuatan-nubuatan Perjanjian Lama dikategorikan sebagai nubuatan klasik.  Pemahaman tentang perbezaan asas di antara kedua-dua genre nubuatan  ini amat penting untuk memastikan pengertian nubuatan alkitabiah yang tepat.

Nubuatan apokaliptik menunjukkan ciri-ciri khusus yang membezakannya dari nubuatan-nubuatan yang disebut sebagai nubuatan klasik:

Penglihatan dan mimpi.  Dalam nubuatan apokaliptik, Tuhan terutamanya menggunakan mimpi dan penglihatan untuk menyampaikan mesejnya kepada Nabi.  Dalam nubuatan klasik, nabi menerima “Firman Tuhan,” – yang boleh disertai dengan penglihatan—suatu ungkapan yang berlaku dengan sedikit variasi sebanyak 1600 kali dalam nubuatan klasik.

Gabungan simbol.  Dalam nubuatan klasik, terdapat penggunaan simbol yang terbatas, kebanyakannya menggunakan simbol-simbol yang terdapat dalam dunia nyata kehidupan; tetapi dalam nubuatan apokaliptik, Tuhan menunjukkan simbol-simbol dan imejan di luar dunia nyata manusia, contohnya penggabungan binatang-binatang atau makhluk yang bersayap dan bertanduk.

Kekuasaan dan kemutlakan Ilahi.  Berbeza dengan nubuatan-nubuatan klasik, di mana penggenapannya bergantung kepada respon manusia dalam konteks perjanjian Tuhan dengan bangsa Israel, nubuatan-nubuatan apokaliptik adalah mutlak.  Dalam nubuatan apokaliptik, Tuhan mengungkapkan kelahiran dan kejatuhan empayar dunia dari zaman Daniel sehingga ke akhir zaman.  Nubuatan seperti ini bersandar penuh kepada pengetahuan masa depan dan keagungan Tuhan dan pasti akan berlaku tanpa dipengaruhi oleh pilihan-pilihan manusia.

`Baca Yunus 3:3-10.  Adakah ini nubuatan klasik atau apokaliptik?  Buktikan jawapan anda.  Bagaimana pula dengan Daniel 7:6?`

Mempunyai pengetahuan yang luas tentang genre nubuatan seperti klasikal atau apokaliptik sudah tentu memberikan manfaat yang besar.  Pertama, genre-genre ini menunjukkan bahawa Tuhan menggunakan pelbagai pendekatan untuk mengkomunikasikan kebenaran nubuatan (Ibr. 1:1).  Kedua, pengetahuan sedemikian akan membantu kita untuk lebih menghargai keindahan dan kerumitan Alkitab.  Ketiga, pengetahuan ini juga menolong kita untuk menaksir nubuatan-nubuatan alkitabiah dalam cara yang konsisten dengan kesaksian keseluruhan Alkitab dan dapat menerangkan “perkataan kebenaran” dengan betul (2 Tim. 2:15).

`Berdasarkan kepada ayat-ayat seperti Hosea 3:4, 5;  Amos 8:11; dan Zakaria 9:1; sebahagian Kristian pada masa kini mengharapkan peristiwa-peristiwa akhir sejarah dunia ini dinyatakan di Timur Tengah.  Apakah kesilapan penafsiran ini?  Bagaimanakah pengertian tentang perbezaan nubuatan apokaliptik dan klasikal membantu kita untuk menjelaskan perkara ini?`