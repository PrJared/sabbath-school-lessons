---
title:  Kesesuaian Semasa Buku Daniel
date:   02/01/2020
---

Walaupun buku Daniel ditulis lebih dari 2,500 tahun yang lalu, ia tetap sesuai dengan umat-umat Tuhan dalam abad ke-21 ini.  Kita akan perhatikan tiga area dalam buku Daniel yang masih sesuai untuk kita pada masa kini.

Keagungan Tuhan ke atas kehidupan kita.  Walaupun keadaan tidak berjalan dengan baik, Tuhan berdiri sebagai Tuhan yang agung dan bekerja melalui karenah-karenah manusia untuk memberikan yang terbaik kepada anak-anak-Nya. Pengalaman Daniel di Babilon menyerupai pengalaman Yusuf di Mesir dan Ester di Persia.  Tiga orang muda ini adalah tawanan di negara-negara asing dan di bawah kuasa besar bangsa-bangsa pagan.  Kepada yang memerhati secara selamba, mereka mungkin kelihatan lemah dan telah ditinggalkan oleh Tuhan.  Walau bagaimanapun, Tuhan telah menguatkan mereka dan menggunakan mereka dalam cara-cara yang berkuasa.  Apabila menghadapi ujian, penderitaan, dan tentangan, kita boleh melihat semula apa yang Tuhan telah lakukan untuk Daniel, Yusuf, dan Ester.  Kita harus yakin bahawa Tuhan tetap Tuhan kita, dan Dia tidak meninggalkan kita walaupun di tengah-tengah ujian dan pencobaan.

Tuhan mengemudikan perjalanan sejarah.  Kadangkala kita merasa terganggu oleh dunia yang keliru dan tanpa tujuan, penuh dengan dosa dan keganasan. Namun mesej Daniel adalah bahawa Tuhan masih berkuasa.  Dalam setiap bab Daniel, mesej itu diberitahukan berulang-ulang bahawa Tuhan yang mengawal perjalanan sejarah.  Seperti yang dikatakan oleh Ellen G.  White: “Dalam hikayat sejarah manusia, pertumbuhan bangsa, jatuh bangunnya empayar, ia kelihatannya bergantung kepada kehendak dan kehebatan manusia.  Pembentukan peristiwa seolah-olah, pada tahap yang tinggi, ditentukan oleh kuasa, cita-cita, atau kehendak hatinya.  Namun, dalam Firman Tuhan, tirai itu dibukakan, dan kita melihat, di belakang, di atas, dan di sepanjang persembahan sandiwara itu dan berlawanan dengan kepentingan, kuasa dan keinginan manusia, agen-agen oleh Dia yang penuh belas kasihan, dengan senyap, bekerja dengan sabar dalam kepimpinan menurut kehendakNya sendiri.”—Education, ms. 173.

Tuhan memberikan teladan kepada umat masa akhirNya.  Daniel serta sahabat-sahabatNya menjadi teladan seumur hidup dalam sebuah masyarakat yang mempunyai pandangan dunia yang selalunya berlawanan dengan Alkitab.  Apabila ditekan untuk bertolak-ansur dalam keimanan mereka dan mengalah dalam perkara-perkara yang menyebabkan mereka menafikan komitmen mereka kepada Tuhan, mereka tetap setia kepada Firman Tuhan.  Pengalaman kesetiaan dan komitmen mutlak mereka kepada Tuhan memberikan dorongan apabila kita menghadapi penentangan dan bahkan penganiayaan oleh kerana Injil.  Pada masa yang sama, Daniel menunjukkan bahawa tidak mustahil untuk memberikan sumbangan kepada negara dan masyarakat, namun masih tetap mengabdikan diri kepada Tuhan.

`Baca Daniel 9:23; Daniel 10:11, 12; dan Matius 10:29-31.  Apakah yang dikatakan oleh ayat-ayat ini tentang keprihatinan Tuhan ke atas pergumulan-pergumulan peribadi kita?`