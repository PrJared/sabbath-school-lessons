---
title:  Orang yang Keempat
date:   22/01/2020
---

`Baca Daniel 3:19-27. Apa yang berlaku? Siapakah orang yang satu lagi di dalam api itu?`

Setelah membuang anak-anak muda Ibrani yang setia itu ke dalam api, Nebukadnezar terheran-heran ketika melihat kehadiran orang yang keempat di dalam perapian itu. Menurut apa yang diketahuinya, raja mengenal pasti orang yang keempat itu sebagai “anak dewa” (Dan. 3:25).

Raja tidak dapat berbicara banyak, namun kita tahu siapa orang keempat itu. Dia muncul di hadapan Abraham sebelum kemusnahan Sodom dan Gomorah, bergelut dengan Yakub di tepi Sungai Yabuk, dan menunjukkan DiriNya kepada Musa di dalam semak yang terbakar. Dia adalah Yesus Kristus dalam bentuk pra-inkarnasiNya, datang untuk menunjukkan bahawa Tuhan berdiri bersama-sama umatNya di dalam kesulitan-kesulitan mereka. 

Ellen G. White berkata, “Tetapi Tuhan tidak melupakan milikNya Sendiri. Ketika saksi-saksiNya dilemparkan ke dalam perapian itu, maka Juruselamat menyatakan diriNya sendiri kepada mereka secara peribadi, dan bersama-sama mereka berjalan-jalan di tengah-tengah api itu. Di hadirat Tuhan yang berkuasa atas panas dan dingin, nyala api itu kehilangan kuasanya untuk membakar.”—Prophets and Kings, ms. 508, 509.

Tuhan juga bersabda dalam Yesaya, “ ‘Apabila engkau menyeberang melalui air, Aku akan menyertai engkau, atau melalui sungai-sungai, engkau tidak akan dihanyutkan; apabila engkau berjalan melalui api, engkau tidak akan dihanguskan, dan nyala api tidak akan membakar engkau’ ” (Yes. 43:2).

Walaupun kita senang dengan cerita-cerita seperti ini, ia menimbulkan persoalan tentang orang-orang lain yang tidak diselamatkan melalui mukjizat dari hukuman mati untuk iman mereka. Orang-orang ini pasti tahu pengalaman yang dilalui oleh Yesaya dan Zakaria, yang dihukum bunuh oleh raja-raja yang kejam. Sepanjang tempoh sejarah kesucian, bahkan sehingga zaman kita, ramai Kristian yang setia  melalui penderitaan yang berat yang diakhiri, sekurang-kurangnya di dunia ini, bukan dalam penyelamatan secara mukjizat tetapi kematian yang sungguh menyakitkan. Di sini adalah satu contoh di mana seorang yang setia menerima penyelamatan yang penuh mukjizat tetapi, seperti yang kita tahu, perkara sperti ini tidak selalunya berlaku.

`Di sebaliknya, apakah penyelamatan penuh mukjizat yang akan dimiliki oleh umat-umat Tuhan yang setia, tidak mengira apa kesudahan mereka di sini? (lihat 1 Kor. 15:12-26).`