---
title:  Komen Guru
date:   24/01/2020
---

#### Bahagian 1: Ringkasan

**Ayat Utama**: Daniel 3:17, 18

**Tumpuan Pembelajaran**: Dan. 3, Why. 13:11-18, Kel. 20:3-5, Ul. 6:4, 1 Kor. 15:12-26, Ibr. 11.

**Pengenalan**: Pengalaman sejarah rakan-rakan Daniel memperlihatkan satu contoh nyata bagaimana keadaan sebenar itu kelihatan apabila berada di dalam tekanan kerana kesetiaan kepada Tuhan.

**Tema Pelajaran**:

1. Ibadah. Isu paling penting yang dipertaruhkan dalam naratif ini adalah ibadah. Kemungkinan besar, Nebukadnezar tidak menuntut penyembahan yang eksklusif (khusus). Ketiga-tiga pemuda Ibrani itu boleh terus menyembah Tuhan mereka, Yahweh. Sekiranya mereka hanya tunduk pada patung itu, tentu mereka tidak mengalami apa-apa kesulitan.
2.  Kesetiaan. Kepercayaan mendalam ketiga-tiga anak muda Ibrani itu menghalang mereka untuk melakukan perbuatan luaran yang bertentangan dengan teologi mereka. Bagi mereka, tindakan-tindakan tertentu membawa akibat yang mendalam.
3. Penyelamatan. Walaupun ketiga-tiga orang buangan itu tidak meragui keupayaan Tuhan untuk menyelamatkan mereka dari api, mereka tidak pasti apakah itu akan berlaku. Ketidakpastian ini tersirat dalam ungkapan “seandainya tidak” (Dan 3:18). Oleh itu, mereka lebih memilih untuk mati daripada berkompromi dengan kesetiaan mereka kepada Tuhan.

Penerapan Hidup: Kita semua menghadapi keadaan-keadaan dalam kehidupan yang menuntut kita mengambil pendirian yang kuat dan pasti, yang menunjukkan dengan jelas di mana kesetiaan utama kita terletak. Pelajaran paling penting yang kita perolehi daripada episod perapian yang menyala-nyala bukanlah penyelamatan ketiga-tiga orang tawanan Ibrani itu. Sebaliknya, mesej utama terletak pada hakikat bahawa Tuhan menguatkan mereka- sehingga mereka tidak takut mati- dan berjalan bersama mereka melalui api.

#### Bahagian II: Komentar

1. Ibadah. Nebukadnezar seolah-olah telah memahami dengan baik mesej yang disampaikan oleh mimpi patung pelbagai logam itu. Dia tidak mahu menjadi hanya kepala emas. Dia menginginkan kerajaannya menjadi seluruh patung itu, dari kepala sehingga ke kaki. Dalam usaha mencapai matlamat ini, dia cuba merebut sifat-sifat Pencipta. Oleh itu, dalam mencipta patung itu (Ibrani: tselem), ironiknya, raja meniru perbuatan Tuhan mencipta manusia menurut gambar rupaNya (tselem) Sendiri (Kej 1:26,27). Maka Nebukadnezar, diselubungi oleh keangkuhan, membina baginya sebuah patung. Namun, ia bukan sekadar satu hasil seni yang biasa; ia adalah sebuah objek untuk penyembahan.

Tuduhan yang dilemparkan kepada tiga orang buangan itu adalah bahawa mereka tidak menyembah patung emas mahu pun memuja dewa-dewa Nebukadnezar  (Dan. 3:12, 14). Bentuk majmuk “dewa-dewa” mencadangkan bahawa patung itu mungkin merupakan lambang kepada “dewa-dewa” Babilon dan bukan hanya dewa yang tunggal. Ukuran patung itu (60 x 6 hasta) menonjolkan sistem perenampuluhan (sexagesimal) Babilon, berlawanan dengan sistem perpuluhan yang diamalkan oleh Mesir. Selain itu, perkadaran imej itu (10: 1) menunjukkan bahawa ia tidak mengikuti perkadaran normal bentuk tubuh manusia (5: 1 atau 6: 1). Oleh itu, kecuali jika perkadaran itu termasuklah sebuah tapak yang besar, patung itu mungkin kelihatan lebih seperti sebatang tiang yang besar dan mungkin hanya sebahagian daripadanya diukir.

Dalam mempromosikan acara keagamaan sedemikian, raja mungkin bertujuan untuk mendapatkan kesetiaan para gabenor, menteri, dan yang lain-lain, kepada rancangan dan ideologi kerajaan. Dalam dunia kuno, agama dan politik saling berkaitan. Oleh itu, patriotisme diungkapkan dengan cara menyembah dewa-dewa kerajaan. Keengganan ketiga-tiga orang buangan  untuk menyembah patung emas itu bukan sahaja merupakan satu keagamaan,  tetapi juga merupakan penolakan secara terbuka terhadap tuntutan kuasa penuh (totalitarian) ideologi politik dan agama Babilon. Orang tawanan Ibrani tidak akan pernah memberikan kepada kerajaan apa yang seharusnya hanya diberikan kepada Tuhan.

2. Kesetiaan. Dalam satu peringatan terhadap penyembahan berhala, Musa mengingatkan orang Israel bahawa “satu-satunya penerima penyembahan Israel yang layak adalah Tuhan yang membawa mereka keluar dari 'dapur peleburan besi, dari Mesir,’ supaya mereka menjadi milikNya (Ul. 4: 20; 1 Raj. 8:51; Yer. 11: 4). Musa meminta orang-orang Israel untuk memelihara perjanjian dan, sekali lagi, tidak membuat apa pun jenis berhala. Dalam peringatan kedua ini, Musa menyatakan sebab mengapa mereka tidak harus tunduk kepada penyembahan berhala adalah kerana Tuhan mereka ‘adalah api yang menghanguskan, Tuhan yang’ (Ul. 4:24). Melihat kepada masa depan Israel, Musa memberitahu rakyat itu jika (dan apabila) mereka jatuh ke dalam penyembahan berhala, Tuhan akan menghalau mereka keluar dari tanah yang dijanjikan ke negeri-negeri di mana penyembahan berhala adalah peraturan pada hari itu. Jika rakyat kembali menyembah dan taat hanya kepada Tuhan, Dia tidak akan meninggalkan atau membinasakan mereka. Dia akan mengingati perjanjianNya. Tuhan telah menyelamatkan mereka dari relau perapian Mesir untuk menjadikan mereka milikNya. Sebagai balasan, Dia mengkehendaki kesetiaan dan penyembahan eksklusif mereka.”--Wendy Widder, Daniel (Grand Rapids, MI: Zondervan, 2016), ms. 65.

Para tawanan Ibrani tidak mengambil kesempatan untuk merasionalisasikan komitmen mereka kepada Tuhan yang benar. Mereka hanya dapat merasionalisasikan keputusan mereka untuk mengelak tentangan daripada: “Mari kita tunduk sahaja kepada patung ini, tetapi di dalam hati kita,  kita akan tetap setia kepada Tuhan. Siapa yang peduli jika kita tunduk!” Namun mereka tidak berbuat sedemikian. Ada baiknya untuk menyatakan bahawa dalam persekitaran  polytheistic (penyembahan lebih dari satu tuhan) Dekat Timur kuno, tiada dewa yang menuntut kesetiaan eksklusif. Kita boleh menjadi penyembah Marduk dan juga menyembah, katakanlah, Ishtar. Sebelum pembuangan, ramai orang Israel jatuh ke dalam perangkap ini. Mereka menyembah Tuhan, tetapi, pada masa yang sama, mereka mempersembahkan korban kepada Baal dan dewa-dewa lain yang mereka anggap lebih bermanfaat bagi mereka dalam area tertentu kehidupan mereka. Hanya perjanjian Tuhan orang Ibrani yang menuntut ibadat khusus dari mereka yang menyembahNya (Keluaran 20: 3-5, Ulangan 6: 4); dan tawanan-tawanan Ibrani itu  memenuhi permintaan ini.

3. Penyelamatan. Ketiga-tiga tawanan Ibrani yang diselamatkan itu tidak terhutang budi kepada kebaikan raja. Ia terjadi kerana campur tangan Tuhan yang luar biasa. Perapian itu dipanaskan “tujuh kali lebih panas” (Dan 3:19) mungkin satu kiasan untuk menekankan bahawa haba api itu mencapai kepanasan yang paling maksimum. Kemungkinan besar raja ingin memastikan tiada sesiapa pun yang terselamat dari haba seperti itu. Api yang kecil akan memanjangkan tempoh hukuman dan penyeksaan mereka, tetapi api yang tinggi habanya seharusnya akan membunuh mereka dengan segera. Nampaknya Nebukadnezar bertujuan untuk melaksanakan hukuman itu di khalayak umum untuk memperlihatkan akibat daripada mencabar kekuasaannya. Menariknya, Yeremia ada menyebutkan tentang dua nabi palsu yang “telah dipanggang …di dalam api” oleh Nebukadnezar (Yeremia 29:21, 22).

Walaupun ketiga-tiga lelaki Yahudi itu percaya bahawa Tuhan dapat melindungi mereka, mereka juga tahu bahawa Tuhan tidak melakukannya setiap kali (Dan 3:17, 18). “Ratapan di antara Mazmur memberi kesaksian dalam hal ini. Dalam [Dan] 7:21, 23; 8:24; 11: 32-35 dijelaskan bahawa ada kalanya umat Tuhan yang setia dipanggil untuk menanggung penderitaan, kadang-kadang  juga untuk mati syahid. Dalam memberi respon kepada ketidakadilan ini, dan juga keraguan terhadap kesetiaan Tuhan  itu sama ada kepada umatNya atau kekuasaanNya, maka janji kebangkitan (…) dan pengadilan itu diberikan (12:1-4). Kematian bukan penghalang kepada kesetiaan Tuhan atau kedaulatannya.”--E. C. Lucas, “Daniel,” dalam T. Desmond Alexander dan Brian S. Rosner, ed., New Dictionary of Biblical Theology (Downers Grove, IL: InterVarsity Press, 2000), ms. 235.

Satu persoalan yang perlu dijawab adalah tentang ketiadaan Daniel yang amat jelas. Pengulas-pengulas Kristian dan Talmud telah membuat  beberapa hipotesis tentang sebab ketidakhadiran Daniel: (1) Daniel tidak hadir atas sesuatu urusan; (2) dia memperoleh kebenaran dari raja untuk mengundur diri; (3) dia berdiri bersama-sama dengan Nebukadnezar sehingga tidak ada yang berani untuk mengadu tentang dia; (4) kehadirannya tidak dimestikan; (5) mungkin dia sakit; (6) Daniel tidak lagi terlibat dengan urusan kerajaan; (7) Daniel hadir, tetapi dia tunduk sedikit sahaja kepada patung itu, tetapi Tuhan tidak membiarkan namanya disebut di dalam peristiwa ini kerana kesetiaannya di kemudian hari; (8) Tuhan menjauhkan Daniel agar orang-orang tidak akan mengatakan “mereka diselamatkan oleh kerana Daniel”’ (9) Daniel mengelak dari acara itu untuk menahan penggenapan nubuatan yang mengatakan “patung-patung tuhan mereka haruslah kamu bakar habis” (Ul. 7:25); (10) Nebukadnezar “membiarkan Daniel pergi, jika tidak orang-orang akan mengatakan bahawa dia telah membakar tuhannya dalam api.” Ringkasan ini diambil dari Peter A. Steveson, Daniel (Greenvilled, SC: Bob Jones University Press, 2008), ms. 56.

Walaupun beberapa daripada alasan-alasan ini mungkin kelihatan lebih munasabah daripada yang lain, kenyataannya, kita tidak tahu di mana Daniel berada pada masa itu. Namun berdasarkan kepada perwatakan Daniel seperti yang digambarkan dalam Kitab Suci, kita boleh yakin bahawa sama ada Daniel sama sekali tidak menyembah patung itu atau dia tidak hadir dalam upacara tersebut.

#### Bahagian III: Penerapan Hidup

1. Sama seperti ketiga-tiga buangan Ibrani itu, Mordekai juga menolak untuk tunduk kepada Haman (Ester 3:1-5). Dalam kedua-dua kes, Tuhan telah menghantar keselamatan kepada hamb-hambaNya. Bagaimanapun, perkara ini tidak selalunya berlaku. Yesaya dan Yohanis Pembaptis memateraikan iman mereka dengan nyawa mereka sendiri. Dalam kesudahan akan hal ini, adakah anda merasa telah bersedia untuk menuai pengakhiran yang tidak menggembirakan akibat dari kepercayaan anda yang benar? Mengapa, dan mengapa tidak?
2. Pengalaman terdahulu oleh orang-orang tawanan dalam hal makanan raja (Daniel 1) dan tafsiran tentang mimpi Nebukadnezar (Daniel 2) telah menyediakan orang-orang tawanan itu untuk menghadapi ujian api. Apakah ujian dan pengalaman yang anda lalui sebelum ini yang dapat menyediakan anda  menghadapi cabaran yang lebih besar di kemudian hari?
3. Pelajaran pada minggu ini mungkin mendorong anda untuk menyelidiki diri sendiri. Minta anggota-anggota kelas anda untuk merenungkan perkara di bawah ini:
    - Apakah beberapa perkara sekarang, hari ini, yang kita tergoda untuk sembah? Dalam apa cara kita, walaupun sebagai orang Kristian, secara perlahan tetapi pasti akan terjebak dalam menyembah sesuatu selain daripada Tuhan?
    - Di manakah anda meletakkan garis pemisah antara komitmen yang tidak berbelah bahagi kepada Tuhan dan kefanatikan?
    - Dalam hubungan-hubungan anda dengan mereka yang belum mengenal Tuhan, apakah ada ruang untuk berkompromi? Jika ya, dalam cara apa dan dalam keadaan yang bagaimana? Apakah perkara-perkara, jika ada, yang boleh atau harus kita berkompromi? Bagaimana kita boleh mengetahui sama ada kita berkompromi atau berhati-hati?
    - Adakah anda sanggup membahayakan nyawa anda kerana tidak mahu melakukan satu  tindakan yang sangat mudah? Sekiranya tidak, mengapakah anda tidak ikhlas dalam tindakan luaran anda sementara secara dalaman anda menyimpan  perasaan moral yang benar?
    - Mana satu yang lebih baik, mati demi untuk kebenaran, atau berusaha mengelak krisis dan hidup untuk meneruskan kesaksian kita? Terangkan.