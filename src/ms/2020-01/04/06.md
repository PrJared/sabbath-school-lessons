---
title:  Rahsia Iman Sedemikian Rupa
date:   23/01/2020
---

Sementara kita merenung pengalaman Sadrakh, Mesakh dan Abednego, kita mungkin bertanya kepada diri kita sendiri: Apakah rahsia iman yang teguh? Bagaimana mungkin mereka rela untuk dibakar hidup-hidup, daripada menyembah patung itu sebaliknya? Fikirkan tentang kemungkinan-kemungkinan rasional yang mereka boleh berikan untuk tunduk menyerah kepada perintah-perintah raja. Namun, walaupun mereka menyedari bahawa mereka boleh mati, sama seperti yang dilakukan oleh kebanyakan orang, mereka tetap berdiri teguh.

`Baca Ibrani 11. Apakah yang ayat ini ajarkan kepada kita tentang kesetiaan?`

Untuk membangunkan iman yang sedemikian rupa, kita perlu memahami apa iman itu. Sesetengah orang mempunyai pandangan kuantitif terhadap iman; mereka mengukur iman mereka dengan jawapan-jawapan yang mereka terima dari Tuhan. Mereka pergi ke pusat membeli-belah dan berdoa agar mereka boleh mendapat ruang kosong untuk meletakkan kereta. Jika sekiranya mereka mendapat ruang kosong sewaktu ketibaan mereka, mereka menyimpulkan bahawa mereka mempunyai iman yang kuat. Namun, jika kesemua ruangan telah penuh, mereka mungkin akan berfikir bahawa iman mereka tidak cukup kuat bagi Tuhan mendengarkan doa mereka. Pengertian iman seperti ini sungguh berbahaya kerana ia memanipulasi Tuhan dan tidak menghormati  kekuasaan dan kebijaksanaan Tuhan.

Sesungguhnya, iman sejati, seperti yang ditunjukkan oleh sahabat-sahabat Daniel, diukur dengan kualiti perhubungan kita dengan Tuhan dan hasilnya adalah keyakinan penuh di dalam Tuhan. Iman yang benar tidak akan mencuba untuk melencongkan kehendak Tuhan agar memenuhi kehendak kita; sebaliknya, ia menyerahkan kehendak kita kepada kehendak Tuhan. Seperti yang kita lihat, tiga lelaki Ibrani itu tidak tahu dengan pasti apa yang Tuhan akan lakukan ketika mereka memutuskan untuk mencabar raja dan tetap setia kepada Tuhan. Mereka membuat keputusan untuk melakukan perkara yang benar tanpa menghiraukan akibatnya. Inilah yang benar-benar mencirikan iman yang matang. Kita menunjukkan iman sebenar apabila kita berdoa kepada Tuhan untuk apa yang kita inginkan tetapi percaya kepadaNya untuk melakukan yang terbaik bagi kita, walaupun pada ketika itu kita tidak memahami apa yang sedang berlaku atau mengapa demikian.

`Apakah cara kita dapat melatih iman kita setiap hari, walaupun dalam “perkara kecil” agar boleh membantu iman kita bertumbuh dan bersedia menghadapi cabaran yang lebih besar dari masa ke masa? Mengapa, dalam banyak cara, ujian terhadap “perkara kecil” adalah yang paling penting?`