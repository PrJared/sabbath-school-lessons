---
title:  Ujian Api
date:   21/01/2020
---

Bagi ketiga-tiga pemuda Ibrani itu, penyembahan patung yang dipaksakan oleh raja merupakan satu peniruan palsu terhadap ibadat dalam kaabah di Yerusalem, seperti yang mereka alami pada tahun-tahun sebelumnya. Walaupun mereka memegang jawatan di dalam kerajaan dan setia kepada raja, kesetiaan mereka kepada Tuhan menetapkan batasan kesetiaan manusia mereka. Mereka tentunya bersedia untuk berkhidmat kepada raja sebagai pentadbir yang setia; walau bagaimanapun, mereka tidak boleh menyertai upacara tersebut.

`Baca Keluaran 20:3-6 dan Bilangan 6:4. Apakah yang dinyatakan oleh ayat-ayat ini yang sudah pastinya telah mempengaruhi pendirian yang diambil oleh anak-anak muda itu?`

Menurut perintah-perintah yang dikeluarkan oleh raja, semua orang apabila mendengar bunyi alat-alat muzik, tunduk dan menyembah patung emas itu. Hanya tiga orang –Sadrakh, Mesakh dan Abednego—yang berani mengingkari raja.  Serta-merta, beberapa orang Babilon membawakan perkara itu kepada perhatian raja. Para penuduh dengan sengaja menimbulkan kemarahan raja dengan mengatakan: (1) raja sendiri yang mengangkat orang-orang muda itu menjadi penguasa kepada wilayah di Babilon; (2) anak-anak muda Ibrani itu tidak menyembah tuhan-tuhan raja; dan (3) mereka tidak menyembah patung emas yang raja telah dirikan (Dan. 3:12). Namun, walaupun begitu marah terhadap mereka, raja memberikan peluang kedua kepada ketiga-tiga orang muda itu. Raja itu sanggup untuk mengulangi seluruh perjalanan upacara itu agar anak-anak muda itu akan menukar pendirian mereka dan menyembah patung itu. Jika mereka masih menolak, mereka akan dihumban ke dalam dapur perapian yang menyala-nyala. Nebukadnezar menutup rayuannya itu dengan kata-kata penuh kesombongan: “Dan dewa manakah yang dapat melepaskan kamu dari dalam tanganku?” (Dan. 3:15).

Dengan keberanian yang menakjubkan, mereka menjawab raja: “Jika Tuhan kami yang kami puja sanggup melepaskan kami, maka Ia akan melepaskan kami dari perapian yang menyala-nayla itu, dan dari dalam tanganmu, ya raja; tetapi seandainya tidak, hendaklah  tuanku mengetahui, ya raja, bahawa kami tidak akan memuja dewa tuanku, dan tidak akan menyembah patung emas yang tuanku dirikan itu” (Dan 3:17, 18).

`Walaupun mereka mengetahui bahawa Tuhan akan menyelamatkan mereka, mereka tidak mempunyai jaminan bahawa Dia akan berbuat demikian. Bagaimana pun, mereka menolak untuk menurut perintah raja, walaupun mereka tahu bahawa mereka akan dibakar hidup-hidup. Dari manakah kita boleh memperolehi iman yang sedemikian rupa?`