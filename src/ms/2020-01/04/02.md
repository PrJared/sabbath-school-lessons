---
title:  Pelajaran
date:   19/01/2020
---

`Baca Daniel 3:1-7. Apakah kemungkinan yang memberi motivasi kepada raja untuk mendirikan patung itu?`

Beberapa masa telah berlalu di antara mimpi dan pembinaan patung itu. Walau bagaimanapun, raja nampaknya tidak lagi dapat melupakan mimpi itu dan hakikat bahawa Babilon ditakdirkan untuk digantikan oleh kuasa-kuasa lain. Merasa tidak berpuas hati dengan hanya kepala emas, raja mahu diwakili oleh patung yang keseluruhannya diperbuat dari emas untuk memberitahu orang-orang di bawah kuasanya bahawa kerajaannya akan bertahan sepanjang sejarah.

Sikap sombong mendorong para pembina untuk mendirikan Menara Babel, dengan keangkuhan cuba untuk menandingi Tuhan Sendiri. Di sini, Nebukadnezar juga tidak kurang sombongnya.  Dia telah mencapai begitu banyak kejayaan sebagai pemerintah Babilon, dan dia tidak dapat menerima hakikat bahawa kerajaannya akan berakhir. Oleh itu, dalam usaha untuk mengangkat dirinya, dia membina sebuah patung untuk memperlihatkan kuasanya dan pada masa yang sama dapat menilai ketaatan orang-orang di bawah kuasanya. Walaupun tidak begitu jelas sama ada patung itu dibina dengan tujuan untuk mewakili raja atau tuhan, kita harus ingat bahawa bahawa garis pemisah di antara politik dan agama seringkali samar, itu pun jika ia wujud.

Kita juga harus ingat bahawa Nebukadnezar mempunyai dua kesempatan untuk berkenalan dengan Tuhan yang benar. Pertama, dia menguji anak-anak muda Ibrani itu dan mendapati bahawa mereka sepuluh kali ganda lebih pintar dari orang-orang bijak di Babilon. Kemudian, setelah semua pakar-pakar nujum gagal untuk mengingatkan dia akan mimpinya, Daniel memberitahukan apa yang difikirkannya, apa mimpinya, serta maksud mimpinya. Akhirnya, raja mengakui kebesaran Tuhan Daniel. Namun, sungguh mengejutkan, pengajaran-pengajaran teologi ini tidak menghalang Nebukadnezar untuk kembali kepada penyembahan berhala. Mengapa? Kemungkinan besar, sebabnya adalah kesombongan. Naluri makhluk manusia yang berdosa menolak untuk mengakui kenyataan bahawa kebendaan dan pencapaian intelek adalah sia-sia dan ditakdirkan untuk hilang. Kadangkala, kita juga sedikit bersikap “Nebukadnezar” apabila kita memberikan terlalu banyak perhatian kepada pencapaian-pencapaian kita dan melupakan betapa tidak bermakna semuanya itu apabila dibandingkan dengan keabadian.

`Bagaimanakah kita belajar untuk tidak jatuh, walaupun dalam cara-cara yang halus, ke dalam jerat yang sama seperti Nebukadnezar?`