---
title:  Mencari Kebenaran
date:  25/11/2020
---

Albert Einstein, yang sering dianggap sebagai bapa fizik moden, telah menulis: “Yang penting jangan berhenti menyoal. Sikap ingin tahu mempunyai alasannya tersendiri untuk wujud. Seseorang tidak dapat menahan rasa kagum ketika dia merenungkan misteri kekekalan, kehidupan, struktur realiti yang luar biasa. Cukuplah jika seseorang hanya berusaha memahami sedikit misteri ini setiap hari. Jangan pernah kehilangan sikap ingin tahu yang kudus ini.”

Kita hidup dalam dunia misteri, bukan? Sains moden telah menunjukkan kepada kita kerumitan yang luar biasa yang terdapat di hampir semua tahap kewujudan. Jika seperti itu hanya untuk perkara fizikal, lebih-lebih lagi untuk perkara rohani?

Apakah yang diajarkan oleh ayat berikut mengenai pencarian untuk kebenaran, untuk jawapan? Yeremia 29:13; Matius 7: 7; Kisah 17:26, 27; Mazmur 25: 5; Yohanes 16:13; Yohanes 17:17.

Alkitab penuh dengan kisah tentang orang-orang yang ingin tahu seperti kita — lelaki dan wanita yang mempunyai pertanyaan, ketakutan, harapan dan kegembiraan, orang-orang yang, dengan cara mereka sendiri, mencari kebenaran, mencari jawapan bagi persoalan yang paling sukar di dalam hidup.

“Dia telah membuat segala sesuatu indah pada waktunya, bahkan Dia memberikan kekekalan dalam hati mereka. Tetapi manusia tidak dapat menyelami pekerjaan yang dilakukan Tuhan dari awal sampai akhir” (Pengkhotbah 3:11). Apakah yang dimaksudkan oleh Salomo di sini? Sesetengah orang menterjemahkan perkataan Ibrani 'olam di sini sebagai “kekekalan” dan yang lain sebagai “kesedaran tentang masa lalu dan masa depan.” Oleh itu, menurut ayat ini, Tuhan telah meletakkan di dalam hati dan akal manusia kesedaran tentang masa lalu dan masa depan, iaitu kekekalan itu sendiri. Sebagai manusia, kita dapat memikirkan apa yang disebut “persoalan besar” mengenai kehidupan dan kewujudan kita secara umum.

Sudah tentu, di sinilah Kitab Suci memainkan peranan yang penting. Siapakah kita? Kenapa kita berada di sini? Bagaimanakah kita harus hidup? Apakah yang berlaku semasa kita mati? Mengapakah ada kejahatan dan penderitaan? Ini adalah persoalan yang ditanyakan oleh pencari kebenaran sejak awal sejarah tercatat. Betapa satu keistimewaan dan betapa satu tanggungjawab, untuk dapat membantu mengarahkan para pencari ini kepada beberapa jawapan ini sekarang. Apakah pendidikan Kristian itu jika tidak mengarahkan manusia kepada jawaban ini, sebagaimana yang terdapat dalam Firman Tuhan?

`Mengapakah Kitab Suci harus memainkan peranan utama dalam menjawab persoalan besar dalam hidup ini?`