---
title:  Komen Guru
date:  27/11/2020
---

#### Bahagian I: Gambaran Keseluruhan

Pelajaran ini bermula di mana semua pendidikan harus bermula: dengan nilai pelajar sehubungan dengan cahaya salib. Pendidikan yang berasal dari gereja dan jabatan pelayanannya harus menembusi dan mengatasi sebarang tren budaya yang bertentangan dengan kerajaan Tuhan.

Namun, kita tinggal di lingkaran pandangam dunia yang saling bersaing dan arus budaya yang terus-menerus mengebom kanak-kanak dan orang dewasa dengan pelbagai maklumat. Pertembungan ini menyebabkan ramai pencari kebenaran, muda dan tua, untuk menjadi ragu-ragu dan menimbulkan persoalan. Namun, gereja-gereja tempatan kita harus memberi peluang kepada soalan-soalan ini dikemukakan. Sama ada gereja berbicara menangani kekeliruan, kegelapan moral, atau keputusasaan dunia ini, jika jawapan kita menunjukkan kebenaran yang telah kita pelajari dari Yesus, maka kita akan memenuhi perintah Yesus untuk menjadi garam dan terang di dunia ini (Matius 5:13–16).

Setelah kita selesai memikirkan semua aspirasi mulia ini untuk menyebarkan kebenaran Tuhan di seluruh planet ini, adalah penting untuk mengingati perkara sederhana yang boleh membuat misi kita berjaya atau gagal.

#### Bahagian II: Ulasan

**Ilustrasi dan Peribahasa**

Mengucapkan perkataan gereja boleh menimbulkan perkara yang berbeza secara radikal di dalam pemikiran orang yang berbeza. Untuk menggambarkan idea ini, fikirkan kembali zaman sekolah anda. Adakah kenangan aritmetik, geografi, dan sains membanjiri kepala anda? Mungkin tidak; ini adalah ironik, kerana itulah sebabnya yang pertama kita dihantar ke sekolah. Apa yang mungkin memenuhi fikiran kita adalah gambar rakan, musuh, guru, dan pelbagai pengalaman yang kita alami bersama dengan mereka semua.

Gereja adalah seperti itu. Idealnya, ia bertujuan untuk menjadi tempat beribadah, mendengarkan dan menerima Injil, mempelajari Kitab Suci, mengatur usaha kita untuk memenangkan jiwa dan bersekutu bersama sebagai saudara dan saudari di dalam sebuah keluarga Tuhan. Namun, bagi sesetengah orang, ia berupa lokasi untuk perasaan terluka, perdebatan doktrin kecil dan gosip. Bahagian sosial gereja sering membayangi semua fungsi lain yang sepatutnya dilaksanakan oleh gereja. Ramai yang berhenti datang kerana dinamika sosial yang rumit dan menyakitkan (kadang-kadang hanya dengan satu atau dua orang) menjadikannya mustahil untuk menyembah dan menikmati kehadiran Tuhan tanpa gangguan. Jadi, apakah penyelesaiannya?

Terdapat beberapa pendekatan yang boleh kita ambil untuk menjawab pertanyaan ini, dan, tentu saja, jumlah buku yang ditulis mengenai “bagaimana mengurus gereja” adalah banyak. Namun, pelajarannya menimbulkan idea yang sangat sederhana namun bernilai keemasan jika dapat dilaksanakan. Idea pada dasarnya ialah: Apakah nilai atau kesannya semua pencerahan doktrin yang kita miliki ini sebagai gereja jika kita belum belajar bagaimana bersikap baik terhadap satu sama lain? Ini adalah prasyarat untuk gereja benar-benar berfungsi sebagai sebuah gereja. Hal ini menggemakan peribahasa India yang mengatakan, “Tidak ada gunanya memberi seorang lelaki mawar wangi untuk dihidu setelah anda memotong hidungnya.” Yesus adalah bunga berbau paling wangi yang pernah wujud, namun jika sikap tidak baik kita terhadap orang lain telah menyakiti mereka (memotong hidung mereka), maka sangat sukar bagi mereka untuk menghargai Yesus yang ingin kita kongsikan dengan mereka. Pelajaran ini menggunakan perumpamaan tentang orang Samaria yang baik (Lukas 10:30–37) untuk mengetengahkan prinsip kebaikan ini, yang diperlukan dan merupakan asas bagi pendidikan Kristian. Cerita seterusnya yang diberikan di bawah, menggariskan idea ini dari sudut pandang yang berbeza.

**Kitab Suci**

Mari kita lihat kisah wanita yang “mempunyai roh tenung” (Kisah 16:16). Adakah dia melontarkan kutukan dan tuduhan palsu? Mesejnya di sini adalah, “Orang-orang ini adalah hamba Tuhan Yang Mahatinggi. Mereka memberitakan kepadamu jalan kepada keselamatan.” (Kisah 16:17). Paulus akhirnya memutuskan untuk mengusir roh jahat itu. Nemun mengapa menghalangnya jika dia menyokong penginjil dan mesej yang mereka bawa? Inilah sebabnya: Kerana mesej yang betul dengan roh yang salah lebih banyak membantu Syaitan daripada membantu Tuhan. Inilah sebabnya mengapa bersikap baik dan ramah antara satu sama lain di gereja lebih dari sekadar nasihat biasa. Orang sering menerima atau menolak kebenaran perkhabaran gereja berdasarkan cara mereka diperlakukan oleh para anggota yang lain. Sudah tentu, kita ingin berfikir bahawa anggota ini menjadi umat Seventh-day Adventist kerana logik teologi kita yang tidak boleh dipertikaikan, tetapi kenyataannya ialah, jika seseorang tidak mengundang mereka untuk makan tengah hari selepas dari gereja maka mereka mungkin hanya keluar dari pintu gereja dan tidak akan pernah kembali.

Seseorang mungkin memprotes dan berkata, “Bagaimana dengan peranan Roh Kudus dalam pertaubatan dan pengekalan anggota? Bukankah arah perbincangan ini mengurangkan penekanan peranan Roh?” Roh itu mudah dikenali dengan kurnia seperti bernubuat, hikmat, ilmu pengetahuan dan pengajaran (1 Korintus 12:8–10, 1 Korintus 12:28) – unsur-unsur untuk pendidikan Advent yang baik. Kurniaan berorientasikan kerja ini sangat penting dalam gereja, tetapi pengaruhnya boleh terhalang tanpa kurnia Roh, seperti saling menolong (1 Korintus 12:28), saling melayani (Roma 12: 7), menunjukkan belas kasihan dan saling mendorong (Roma 12: 8), bersama dengan kepenuhan buah Roh: cinta, sukacita, kedamaian, sabar, kelemahlembutan, kebaikan, iman, kerendahan hati, kesopanan (Galatia 5:22, 23). Akhirnya, Paulus menyusun kedua-dua senarai kurnia rohani (Roma 12 dan 1 Korintus 12) dengan lebih “cara  terbaik,” iaitu cara cinta (1 Korintus 12:31–13:1). Paulus lebih jelas menghuraikannya di dalam Roma 12:10, mendorong kita untuk “Hendaklah kamu saling mengasihi sebagai saudara dan saling mendahului dalam memberi hormat.”

Untuk menunjukkan sikap saling mengasihi berupa satu ungkapan biasa di kalangan umat Kristian sehingga kadang-kadang perilaku kita mengenai prinsip ini berisiko menjadi pudar atau tidak sempurna, di mana,  para anggota melakukan gerakan menunjukkan kasih secara lahiriah yang tidak berterusan selepas kebaktian Sabat. Tetapi bolehkah kita benar-benar menunjukkan kasih sayang jika kebaikan tidak ditunjukkan pada waktu yang sama? Untuk membolehkan gereja menjadi tempat belajar dan berkembang, ia bukan sahaja melibatkan pastor dan guru yang cekap dan dipenuhi Roh; ia juga melibatkan kebaikan dan kasih sayang dari para anggota yang dipenuhi Roh.

**Statistik**

Statistik tertentu yang berasal dari Injil dan Kisah berpotensi untuk mengubah secara radikal cara kita melihat diri kita dalam hubungan kita dengan Kristus. Perubahan hubungan itu juga relevan dengan topik pendidikan. Pertama, beberapa definisi: cari kata nama "Kristian" di mana-mana kamus, dan definisi pertama yang anda temui adalah, “orang yang percaya kepada Yesus dan/atau ajaran-ajaran-Nya.” Perkataan Kristian berfungsi untuk menunjukkan pertalian agama. Kisah Para Rasul memberitahu kita bahawa pengikut Kristus yang pertama kali disebut orang Kristian adalah di Antiokhia (Kisah 11:26), dan sebutan ini kemungkinan besar bukan yang dibuat sendiri.

Jumlah kemunculan istilah Kristian di dalam Alkitab adalah tiga (Kisah 11:26, Kisah 26:28, 1 Petrus 4:16).

Tetapi hari ini, gelaran itu sebenarnya adalah istilah eksklusif dan universal untuk menunjukkan penganut agama Kristian. Oleh itu, apakah panggilan terhadap “orang Kristian” sebelum kenyataan itu di Antiokhia? Statistik berikut menjawab soalan ini dan memberikan kontrasnya dengan statistik yang pertama:

Jumlah kemunculan istilah murid-murid di dalam Alkitab adalah 256 kali.

Apabila seseorang memanggil dirinya sebagai orang Kristian, biasanya ia membangkitkan satu idea bahawa kita menganuti satu rangkaian kepercayaan. Tetapi bagaimanakah pula jika kita menyebut diri kita sendiri sebagai murid? Murid adalah pelajar, pelajar langsung dan perantis. Sudah tentu, mereka mempercayai apa yang diajarkan kepada mereka, tetapi mereka lebih daripada sekadar orang yang beriman; mereka belajar kemahiran tuan mereka untuk dapat mewarisinya. Mereka menjadikan kerjaya hidup mereka kemahiran sama yang dikuasai oleh guru mereka. Apabila tuannya mati, murid-muridnya adalah iklan paling dekat terhadap ideal dan amalan yang dipraktikkan seumur hidup oleh gurunya.

Sebagaimana kebanyakan yang kita ketahui tentang Socrates adalah melalui muridnya yang terhebat, iaitu Plato, dunia juga berhak membuat kesimpulan tentang Yesus dengan melihat kehidupan murid-murid-Nya yang terhebat:  iaitu anda dan saya. Juga, adalah satu kesilapan untuk menganggap bahawa istilah “murid” (dalam bahasa Yunani machetes: yang bermakna pelajar, murid-murid) hanya dikhaskan untuk dua belas orang murid yang asal. Ketika Lukas menulis mengenai pertaubatan beramai-ramai di dalam tulisan sekuel Injilnya, dia berbicara tentang peningkatan jumlah “murid” (Kis. 6: 1, Kis. 6: 7). Ananias, Tabita dan Timotius semuanya dipanggil murid (Kisah 9:10, Kisah 9:36, Kis 16:1). Dalam merujuk kepada semua orang “Kristian” ini sebagai murid hanyalah berupa satu pengakuan terhadap ketaatan mereka kepada Rabi mereka, yang yang telah mengarahkan mereka untuk, “Pergilah, dan jadikan semua bangsa murid-Ku” (Matius 28:19, AVB).

#### Bahagian III: Penerapan Hidup

Gereja telah disebutkan sebagai hospital untuk mereka yang mengalami sakit rohani. Ini adalah metafora yang lebih umum daripada yang menyebut gereja sebagai universiti bagi mereka yang sedang nazak dalam kejahilan dan kegelapan rohani, sebuah universiti di mana kita semua dipanggil untuk mendaftar sebagai sarjana seumur hidup, yang belajar dari Yesus dari Nazaret, yang Maha Guru . Tetapi dua metafora, hospital dan universiti, benar-benar perlu disatukan untuk memberi kita pemahaman sepenuhnya tentang istilah gereja. Maksudnya, penyembuhan rohani kita harus ditambah dengan pendidikan agama yang melatih kita untuk menjadi murid.

**Perbincangan**:

1. 	Kita memiliki kehidupan beribadah (renungan pagi dan petang), kita memiliki Sekolah Sabat dan kita mempunyai waktu khotbah. Sekiranya kita jujur, seiring berjalannya tahun, nampaknya semuanya mulai berulang, dan keseronokan yang kita alami pada awal kehidupan kita sebagai Advent mulai berkurang dari setelah sekian waktu berlalu. Apakah cara kita boleh meningkatkan pendidikan Kekristianan peribadi kita atau menghembuskan nafas baru ke dalam rutin pembelajarn gereja kita yang normal?
2. 	Apabila kita pergi ke gereja yang baru, perkara pertama yang kita akan perhatikan bukanlah sejauhmanakah baiknya khutbah itu atau sedapkah makan potluck yang dihidangkan. Kita mahu perhatikan suhu pada gereja itu; adakah sambutan di dalam gereja itu sejuk atau hangat? Bahagian yang sukar adalah, jika itu adalah gereja saya, saya mungkin berseronok dengan beberapa rakan saya ketika kami berbakti, belajar dan ketawa bersama. Gereja memang hangat, bukan? Bagi saya, ya, tetapi bukan bagi para pelawat atau penyendiri yang melihat semua persahabatan yang terhad ini sambil dia merasa seperti orang luar. Anggota Gereja perlu meluangkan masa untuk menilai persekitaran mereka dan mencari mereka yang layu dan terpinggir. Apakah strategi yang akan melindungi umat daripada merasa diketepikan dari keluarga Tuhan?