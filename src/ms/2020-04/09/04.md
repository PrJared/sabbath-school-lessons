---
title:  Hidup sebagai Murid
date:  24/11/2020
---

Jika sekiranya gereja serius untuk menjadi satu kekuatan untuk memajukan pendidikan Kristian, maka adalah mustahak kita mulakan dengan Yesus. Yesus telah memanggil murid-murid. Dia melatih mereka untuk melakukan misi dengan hidup bersama mereka. Yesus memberi peluang kepada mereka untuk terlibat dalam kehidupan orang-orang yang mereka peduli dan mereka sayangi. Pada setiap hari Yesus mencabar mereka dengan visi-Nya tentang bagaimana jadinya dunia ini apabila semua orang mulai menganggap satu sama lain sebagai saudaranya.

`Sila baca Lukas 4: 18–23. Apakah pesanan Kristus kepada kita semua, sebagai pengikut-Nya?`

Selama tiga tahun para murid menyaksikan Yesus, guru mereka, menghidupi ciri-ciri kerajaan itu— ciri-ciri yang diumumkan di dalam khutbah-Nya yang pertama di rumah ibadat di Nazaret. Pengampunan, rahmat dan cinta berjalan beriringan dengan kesepian, komitmen, dan kesusahan. Sekiranya ada pelajaran yang harus dipelajari, itu adalah pelajaran bahawa pemuridan bukanlah sesuatu yang dipandang ringan oleh seseorang. Anda adalah seorang murid untuk seumur hidup — bukan hanya untuk satu hari.

“Suruhan Juruselamat kepada murid-murid. . . merangkumi semua umat percaya hingga ke akhir zaman . . . . Semua orang yang mendapat inspirasi syurgawi diamanah dengan Injil. Semua yang telah menerima kehidupan Kristus ditahbiskan untuk bekerja demi keselamatan sesama manusia. Untuk pekerjaan inilah gereja didirikan dan semua orang yang telah mengambil ikrar suci telah berjanji untuk menjadi rakan sekerja dengan Kristus.”-Ellen G. White, The Desire of Ages, ms. 822.

Sebagai murid-murid Yesus, kita hari ini harus memastikan bahawa Yesus selalu menjadi pusat pada persekutuan dan penyembahan kita. Adalah baik untuk sentiasa diingati bahawa Yesuslah yang menciptakan pemuridan. Walaupun para rabi pada zaman-Nya telah menarik ramai pengikut, namun Yesus yang telah memanggil lelaki dan wanita untuk mengikuti Dia. Para rabi tidak pernah membayangkan suatu panggilan yang begitu radikal sehingga menunjukkan bahawa bersama Yesus adalah lebih penting daripada semua hukum yang mereka ajarkan.

Sebagai murid Yesus, kita bukan sahaja memiliki sikap hormat kepada semua orang, tetapi akan berusaha untuk menyediakan prasarana di mana semua orang dapat bertumbuh dan berkembang.

Oleh itu, semua pendidikan Kristiani harus merangkumi kesedaran terhadap misi dan tujuan ini, bukan hanya untuk mencari nafkah tetapi untuk melakukan dalam bidang kita sendiri apa yang Yesus minta kita lakukan: untuk mengikuti jejakNya dalam melayani mereka yang memerlukan dan untuk berkongsi berita baik Injil ini dengan mereka.