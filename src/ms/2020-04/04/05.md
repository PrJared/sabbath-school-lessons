---
title:  Menyembah Penebus
date:  21/10/2020
---

Sama pentingnya doktrin penciptaan itu bagi iman kita, doktrin itu tidak muncul sendirian, terutama di dalam Perjanjian Baru. Ia sering disatukan, malah tidak dapat dileraikan, dengan doktrin penebusan. Itu adalah kerana, secara terus terang, di dalam dunia berdosa dan kematian, penciptaan sahaja tidak mencukupi. Kita hidup, kita berjuang, kita menderita (sebagaimana kita semua laluinya), dan kemudian — apa? Kita mati, kemuncak kesudahan yang tidak berbeza dengan bangkai haiwan yang ditinggalkan di tepi jalan.

Sejauhmanakah hebatnya itu?

Oleh itu, apa yang sama pentingnya dengan pandangan dunia kita ialah kita memiliki doktrin penebusan juga - dan itu bermaksud kita mempunyai Yesus Kristus dan Dia yang telah disalibkan dan dibangkitkan pada pusat semua yang kita percayai.

`Sila baca Yohanes 1: 1–14. Apakah yang ayat ini beritahukan kepada kita mengenai siapa Yesus dan apa yang Dia telah lakukan untuk kita?`

Lihat juga perkhabaran malaikat pertama: “Dan aku melihat seorang malaikat lain terbang di tengah-tengah langit dan padanya ada Injil yang kekal untuk diberitakannya kepada mereka yang diam di atas bumi dan kepada semua bangsa dan suku dan bahasa dan kaum, dan ia berseru dengan suara nyaring: ‘Takutlah akan Tuhan dan muliakanlah Dia, kerana telah tiba saat penghakiman-Nya, dan sembahlah Dia yang telah menjadikan langit dan bumi dan laut dan semua mata air.” (Wahyu 14: 6, 7). Perhatikan bahawa “Injil yang kekal” dihubungkan secara langsung dengan Tuhan sebagai Pencipta. Apabila kita menyedari bahawa Tuhan yang menciptakan kita adalah Tuhan sama yang, dalam daging manusia, telah menanggung hukuman dosa kita ke atas diri-Nya - tidak hairanlah kita dipanggil untuk menyembah Dia. Apakah respon lain yang harus ada daripada kita apabila kita menyedari siapa sebenarnya Tuhan kita itu?

Atas sebab ini, Kristus dan Dia yang disalibkan harus tetap berada dalam pandangan kita dan menjadi pusat pada semua yang kita ajarkan - ajaran, yang sebenarnya, mesti termasuk Kedatangan Kedua Kali, juga, kerana kedatangan Kristus yang pertama tidak memberikan kebaikan keseluruhan yang sebenar  jika tidak Bersama-sama dengan Kedatangan Kedua Kali.  Seseorang boleh berhujah, dari Kitab Suci, bahawa kedatangan Kristus pertama dan kedua adalah dua bahagian dari satu peristiwa – iaitu rencana keselamatan.

`Sila renung lebih lanjut mengenai idea, yang dinyatakan dalam Yohanes 1, bahawa Dia yang telah menciptakan “segala yang telah dijadikan” (Yohanes 1:3) adalah Dia yang telah mati di kayu salib bagi kita. Mengapakah penyembahan itu harus menjadi respon semula jadi yang luar biasa?`