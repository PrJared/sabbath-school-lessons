---
title:  Dalam Roh dan Kebenaran
date:  10/11/2020
---

Salah satu kisah yang paling indah dalam Perjanjian Baru tentang bagaimana Yesus melayani jiwa yang hancur terdapat di dalam kisah mengenai Yesus dan wanita di tepi perigi.

`Sila baca Yohanes 4: 7–26. Apakah yang Yesus katakan kepadanya tentang penyembahan? Sebenarnya, bagaimanakah mereka memulakan topik mengenai penyembahan itu?`

Walaupun wanita itu berusaha mengubah topik perbualan mereka dengan berbicara mengenai penyembahan, namun Yesus menggunakan taktiknya untuk memberikan kita beberapa kebenaran mendalam tentang penyembahan dan apa yang turut terlibat dalam penyembahan. Mungkin apa yang paling penting untuk tujuan kita saat ini ialah apa yang Dia katakan di dalam Yohanes 4:24: “Tuhan itu Roh dan barangsiapa menyembah Dia, harus menyembah-Nya dalam roh dan kebenaran.”

Penyembahan Tuhan yang sejati mestilah “dalam roh,” iaitu, ia mesti berasal dari kasih kepada Tuhan, dari pengalaman mengenali Dia secara peribadi. “Agama yang berasal dari Tuhan adalah satu-satunya agama yang akan membawa kepada Tuhan. Untuk melayani Dia dengan tepat, kita mesti dilahirkan di dalam Roh Ilahi. Hal ini akan memurnikan hati dan memperbaharui minda, dan memberikan kita kemampuan baru untuk mengenal dan mengasihi Tuhan. Ia akan memberi kita kerelaan untuk taat setiakepada semua kehendak-Nya. Ini adalah penyembahan yang benar. Ia adalah buah dari pekerjaan Roh Suci.”-Ellen G. White, The Desire of Ages, ms. 189.

Pada masa yang sama, ibadah haruslah “di dalam kebenaran.” Kita mesti mempunyai pengetahuan yang betul tentang Tuhan, siapa Dia dan apa yang Dia kehendaki dari kita. Dalam kata lain, doktrin juga terlibat. (Alangkah pentingnya, sebagai contoh, untuk dapat mengetahui bahawa kita menyembah Tuhan yang tidak membakar manusia di dalam neraka selama-lamanya.)

Oleh itu, kita melihat di sini dua unsur dalam penyembahan: pengalaman yang berasal dari mengenal dan mentaati Tuhan, dan kebenaran objektif yang dinyatakan kepada kita mengenai Tuhan. Semangat tanpa kebenaran boleh menyebabkan sentimentalisme cetek yang dibina lebih berdasarkan kepada emosi cetek daripada atas perkara lain. Berbeza dengan itu, kebenaran tanpa semangat boleh menyebabkan formalisme tidak bernyawa. Oleh itu, kita memerlukan kedua-duanya.

`Bagaimanakah anda ingin mengajar seseorang untuk menyembah “dalam Roh dan kebenaran”? Dalam kes apa seseorang memerlukan lebih penekanan terhadap salah satunya daripada yang lain?`