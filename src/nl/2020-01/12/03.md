---
title:  Profetieën over Syrië en Egypte
date:   16/03/2020
---

`Lees Daniël 11:5-14. Wat gebeurt hier?`

Bij de dood van Alexander de Grote werd het uitgestrekte Griekse rijk verdeeld onder zijn vier generaals. Twee van hen slaagden erin om dynastieën te stichten die elkaar zouden bestrijden om de controle over het land Palestina. Dat waren Seleucus in Syrië (Noord) en Ptolemaeus in Egypte (Zuid).

De meeste Bijbelstudenten vatten de oorlogen tussen de koning van het Noorden en de koning van het Zuiden in Daniël 11:5-14 op als een profetie die verwijst naar de vele veldslagen tussen deze twee dynastieën. De profetie zegt dat er een poging wordt gedaan deze twee dynastieën door een huwelijksband met elkaar te verenigen, maar dat dit bondgenootschap van korte duur zou zijn (Daniël 11:6). Historische bronnen laten ons weten dat Antiochus II Theos (261-246 voor Christus), een kleinzoon van Seleucus I, trouwde met Berenice, een dochter van de Egyptische koning Ptolemaeus II Philadelphus. Die overeenkomst was echter geen lang leven beschoren en het conflict werd snel weer hervat. Daar was het volk van God direct bij betrokken. Daniël 11 behandelt dus enkele belangrijke gebeurtenissen die het leven van Gods volk raken in de eeuwen nadat de profeet Daniël van het toneel is verdwenen.

We kunnen opnieuw de vraag stellen waarom de Heer van tevoren al deze details onthult over oorlogen waarbij koninkrijken elkaar bestrijden om dat deel van de wereld te overheersen. De reden is simpel: Gods volk is betrokken bij deze oorlogen. De Heer kondigt dus van tevoren de vele uitdagingen aan waar zijn volk in de jaren die gaan komen mee te maken krijgt. Er wordt zo ook benadrukt dat God de Heer is van de geschiedenis. Als we het profetische verslag vergelijken met de historische gebeurtenissen, dan kunnen we opnieuw zien dat het profetische woord in vervulling gaat zoals dat is voorspeld. De God die de lotgevallen voorspelt van die Hellenistische koninkrijken die elkaar bestrijden, is de God die de toekomst kent. Hij is ons vertrouwen en geloof waardig. Dit is een grote God en geen afgod die is gemaakt door menselijke verbeelding. Hij geeft niet alleen richting aan historische gebeurtenissen, maar Hij kan ook ons leven richting geven als we toestaan dat Hij dat doet.

`Lees Jesaja 46:8-10. Hoeveel christelijke theologie is er in deze twee verzen te vinden en welke indringende hoop geven ze ons? Bedenk hoe eng vers tien zou zijn als God niet vriendelijk en liefdevol was maar wraakzuchtig en gemeen.`

`Lees Daniël 11:5-14 Wat gebeurt hier?`
