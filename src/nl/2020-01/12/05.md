---
title:  De macht die volgt
date:   18/03/2020
---

`Lees Daniël 11:29-39. Welke macht komt op na het heidense Rome?`

Daniël 11:29-39 verwijst naar een nieuw machtssysteem. Dit systeem ligt weliswaar in het verlengde van het heidense Romeinse Rijk en heeft enkele kenmerken van zijn voorganger geërfd, maar het is tegelijkertijd in sommige opzichten anders. De Bijbelse tekst zegt ‘de tweede keer verloopt anders dan de eerste’. Als we verder kijken, dan zien we dat het optreedt als een religieuze macht. Het richt zijn aanval voornamelijk op God en zijn volk. Laten we eens kijken naar enkele acties die door deze koning zijn uitgevoerd.

Ten eerste ‘richt hij zijn woede tegen het heilig verbond’. Dit moet een verwijzing zijn naar Gods verbond van redding, waar deze koning zich tegen keert. 

Ten tweede zal deze koning machten voortbrengen die ‘het heiligdom ontwijden’ en die ‘het dagelijks offer zullen afschaffen’. We hebben in Daniël 8 al gezien dat de kleine horen het ‘heiligdom neerhaalt’ en ‘het dagelijkse offer ontneemt’. Dit moet worden begrepen als een geestelijke aanval op Christus’ dienstwerk in het hemels heiligdom.

Ten derde richt deze macht ‘een verwoesting brengend afgodsbeeld op’ in Gods tempel door zijn aanval op het heiligdom. De uitdrukking ‘de verwoestende overtreding’ loopt daaraan parallel en verwijst naar de daden van afvalligheid en rebellie door de kleine horen.

Ten vierde vervolgt deze macht Gods volk: ‘sommige van de verlichten komen ten val; mogen zij worden gelouterd, gereinigd en gezuiverd tot aan de eindtijd, want de vastgestelde tijd is nog niet aangebroken.’ Dit herinnert ons aan de kleine horen, die een deel van het sterrenleger ter aarde liet vallen en hen vertrapte.

Ten vijfde zal deze koning ‘doen wat hij wil. Hij wordt hoogmoedig en stelt zich boven iedere god, en tegen de God der goden spreekt hij lasterlijke woorden.’ Het zal ons niet verbazen dat de kleine horen ook ‘een mond vol grootspraak’ heeft, zelfs tegen God. (Vergelijk voor de hier genoemde punten één tot vijf Daniël 11:29-32,35; met Daniël 8:10-13,36; en Daniël 7:8,25;)

`We kunnen nog andere overeenkomsten noemen, maar als we bedenken wat we in Daniël 7 en 8 lezen, wie is dan die macht? Waarom is het zo belangrijk om, ondanks sociale druk, vast te houden aan onze identificatie daarvan?`

`Daniël 11:29-39 Wat was anders aan dit machtssysteem?`
