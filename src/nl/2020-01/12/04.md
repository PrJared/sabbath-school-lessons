---
title:  De vorst van het verbond en Rome
date:   17/03/2020
---

`Lees Daniël 11:16-28. De tekst is moeilijk te begrijpen. Welke beelden vind je elders in Daniël?`

Daniël 11:16 lijkt de overgang van de macht van de Hellenistische koningen naar het heidense Rome voor te stellen: ‘De aanvaller doet wat hij wil, er is niemand die tegen hem standhoudt. Zo vestigt hij zich ook in het Sieraadland, waar hij verderf zal zaaien.’ Het Sieraadland is Jeruzalem, het gebied waar het oude Israël leefde, en het heidense Rome is de nieuwe macht die dat gebied overneemt. Deze gebeurtenis wordt ook beschreven door de horizontale uitbreiding van de macht van de kleine horen, die ook het Sieraadland bereikt (Daniël 8:9). Het lijkt duidelijk dat het heidense Rome op dit moment de macht is die de leiding heeft over de wereld.

Enkele extra aanwijzingen in de Bijbelse tekst versterken deze waarneming. De opmer- king ‘om schatting te innen’ moet verwijzen naar Caesar Augustus. Tijdens zijn regering wordt Jezus geboren, terwijl Maria en Jozef naar Bethlehem reizen voor de volkstelling. Volgens de profetie wordt deze heerser opgevolgd door ‘een verachtelijk man’ (Daniël 11:20-21). Zoals de geschiedenis laat zien, werd Augustus opgevolgd door Tiberius, een adoptiekind van Augustus. Tiberius staat bekend als een excentrieke en verachtelijke persoon.

Het belangrijkste dat de Bijbelse tekst vermeldt, is dat tijdens de regering van Tiberius de ‘leider van het verbond’ zou worden overrompeld en gebroken (Daniël 11:22). Dit verwijst duidelijk naar de kruisiging van Christus, die ook wel ‘een gezalfde vorst’ wordt genoemd (Daniël 9:25; zie ook Matteüs 27:33-50). Hij wordt ter dood gebracht tijdens het bewind van Tiberius. Deze verwijzing naar Jezus hier als ‘de leider van het verbond’ is een krachtig markeringspunt dat ons helpt om de stroom van historische gebeurtenissen te zien. Het geeft lezers opnieuw krachtig bewijs van Gods verbazingwekkende voorkennis. God heeft gelijk gehad met alles wat al eerder is genoemd in deze profetieën. We kunnen Hem dus zeker ook vertrouwen over wat Hij zegt dat er in de toekomst gaat gebeuren.

`Midden in alle politieke en historische gebeurtenissen, wordt Jezus van Nazaret, ‘de leider van het verbond’, geopenbaard in de teksten. Hoe laat dit ons zien dat Jezus nog steeds centraal staat in de Schrift, ondanks alle opschudding en politieke intriges?`

`Daniël 11:16-28 Welke machtsovergang wordt beschreven?`
