---
title:  Profetieën over Perzië en Griekenland
date:   15/03/2020
---

`Lees Daniël 11:1-4. Wat zien we hier dat ons herinnert aan enkele van de vorige profetieën die we in Daniël hebben gezien?`

Gabriël vertelt Daniël dat er nog drie koningen zullen opkomen in Perzië. Ze worden gevolgd door de vierde koning en hij zal de rijkste van allemaal zijn en hij zal de Grieken uitdagen. De drie volgende koningen heersen na Cyrus over Perzië: Cambyses (530-522 voor Christus), de valse Smerdis (522 voor Christus) en Darius I (522-486 voor Christus). De vierde koning is Xerxes. Die wordt in het boek Ester Ahasveros genoemd en is steenrijk (Ester 1:1-7). Hij kan een groot leger op de been brengen om Griekenland binnen te vallen, precies zoals de profetie voorspelt. Hij wordt ondanks zijn grote macht tegengehouden door een kleinere macht van moedige Griekse soldaten.

Het is niet moeilijk om Alexander de Grote te herkennen als de machtige koning die opstaat in Daniël 11:3. Hij wordt de absolute heerser van de oude wereld. Hij stierf op 33-jarige leeftijd zonder een erfgenaam na te laten om het rijk te regeren. Het koninkrijk werd verdeeld onder zijn vier generaals: Seleucus kreeg Syrië en Mesopotamië, Ptolemaeus kreeg Egypte, Lysimachus kreeg Thracië en delen van Klein-Azië en Cassander kreeg Macedonië en Griekenland.

`Vergelijk Daniël 11:2-4 met Daniël 8:3-8, 20-22. Hoe helpen deze teksten om samen Alexander te identificeren als de macht waarvan hier sprake is?`

Wat kunnen we leren van deze mengelmoes van namen, data, plaatsen en historische gebeurtenissen? We leren in de eerste plaats dat de profetie in vervulling is gegaan zoals de goddelijke boodschapper had voorspeld. Gods Woord laat het nooit afweten. Ten tweede wordt duidelijk dat God de Heer is van de geschiedenis. We zouden de indruk kunnen krijgen dat de opeenvolging van politieke machten, leiders en koninkrijken wordt voortgestuwd door de ambitie van keizers, dictators en politici van allerlei slag. De Bijbel openbaart dat God de uiteindelijke controle heeft en het wiel van de geschiedenis laat draaien overeenkomstig zijn goddelijke doel. Dat leidt ten slotte tot de uitroeiing van het kwaad en de vestiging van Gods eeuwige koninkrijk.

`Daniël 11:1-4 Welke waarheid werd verteld?`
