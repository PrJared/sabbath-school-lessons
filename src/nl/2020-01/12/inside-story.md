---
title: Zendingsbericht
date:  21/03/2020
---

#### God in de gevangenis

_Elena, 20 , Roemenië_

Ik ben een twintigjarige introvert uit Roemenië en ik vind het fijn om persoonlijke getuigenissen te lezen. Bij mijn eerste kennismaking met een predikant uit de kerk van de zevendedagsadventisten, vroeg hij me, ‘Wat voor boeken lees je graag?’ Ik noemde de titel van het laatste boek dat ik had gelezen, een persoonlijk getuigenis geschreven door een christelijke auteur. Een week later bracht de predikant enkele boeken voor me mee die vol stonden met persoonlijke getuigenissen. Op een dag zou ik graag mijn eigen getuigenis willen schrijven. 

Als dat moment eenmaal aanbreekt, zou ik beginnen met de gelukkige momenten uit mijn kindertijd. Ik zou omschrijven hoe ik mijn overgrootouders onophoudelijk uitdaagde, waardoor ze boos op me werden. Ik was maar vier of vijf jaar oud, maar het was zo leuk om hen te plagen. In mijn eigen getuigenis zou ik vertellen over mijn eerste dag op school. Het was een vreugdevolle dag. Mijn overgrootmoeder bracht me naar school en later hielp ze me thuis met mijn huiswerk. Mijn overgrootouders hielden ontzettend veel van me. Ik woonde bij hen totdat ik naar de gevangenis ging. 

In mijn eigen getuigenis zou ik spreken over de blijde momenten in de gevangenis. Ik zou de goede mensen omschrijven die ik heb ontmoet, zoals de adventistische predikant die me elke week komt opzoeken om mij en andere jonge veroordeelden te vertellen over het leven en over God. De predikant is dan in het gezelschap van drie adventistische, universitaire studenten en ze brengen leerzame PowerPointpresentaties met zich mee. Na de zesde klas ben ik gestopt met school. Wat ze ons daarom ook laten zien, alles is nieuw en interessant. Na elke PowerPointpresentatie vertellen ze ons een verhaal uit de Bijbel. Ook bidden en praten we. 

In mijn persoonlijk getuigenis zou de ergste tijd uit mijn leven niet ontbreken. Het gaat daarbij om de negen maanden durende periode vanaf mijn arrestatie op zeventienjarige leeftijd tot de aankomst in de gevangenis om twaalf jaar celstraf uit te zitten. Ik was zo eenzaam. Niemand van mijn familie kwam me bezoeken en niemand huurde een advocaat in om me te vertegenwoordigen. Enkele maanden voor mijn arrestatie was mijn overgrootmoeder overleden en mijn overgrootvader was oud en ziek. Tijdens die lange maanden in voorlopige hechtenis hoorde ik geen vriendelijk woord. 

Alles veranderde toen ik arriveerde in de gevangenis. Sommige gevangenisbewaarders waren aardig, vooral de vrouw die mij moest helpen om mijn leven weer op de rit te krijgen. Ik vind ook het dienstwerk dat de adventkerk in de gevangenis verricht heel fijn. Door het wekelijkse programma heb ik geweldige mensen ontmoet en heb ik een goede band met hen ontwikkeld. En dat terwijl ik dacht dat ik me nooit meer aan iemand zou kunnen hechten. 

De adventisten spreken vriendelijk en door hen leer ik om bruikbaar te zijn en op God te vertrouwen. Dat is belangrijk voor me. Ik heb nu drie jaar en zeven maanden in de gevangenis doorgebracht en over twee jaar kom ik in aanmerking voor voorwaardelijke vrijlating. Mijn gedrag speelt een belangrijke rol in het verkrijgen daarvan. Ik moet laten zien dat ik onafhankelijk en bruikbaar kan zijn in de maatschappij. 

In mijn persoonlijk getuigenis zou ik toegeven dat ik een leven van verdriet in slechts twintig jaar heb doorgemaakt. Het is moeilijk voor me om erover te praten. Mijn familie zat in financiële moeilijkheden. Ze waren er niet voor me terwijl dat wel zo had moeten zijn. Vele gewelddadige dingen hebben plaatsgevonden in mijn leven. Er zijn dingen met me gebeurd waarover ik geen zeggenschap heb gehad. Misschien ben ik daarom zo gesloten over mijn leven. Misschien ben ik daarom introvert. 

Als mijn overgrootmoeder niet was gestorven, zou ik nu niet in de gevangenis zitten. De situatie liep juist echt uit de hand na haar overlijden en ik heb iemand om het leven gebracht. Na mijn vrijlating uit de gevangenis zou ik ook graag een eigen gezin willen beginnen. Ik wil iets nuttigs doen in dit leven. Toch ben ik nu slechts een twintigjarige introvert die er plezier in heeft om persoonlijke getuigenissen te lezen. En op een dag zou ik graag mijn eigen getuigenis op papier willen zetten. 

Drie jaar geleden ging een deel van de dertiende sabbatopbrengst naar een kerkelijk evangelisatie- initiatief dat voor jonge mensen in Roemenië werd georganiseerd. Dank u voor uw gaven tijdens de dertiende sabbat.
