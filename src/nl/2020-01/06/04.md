---
title:  De koningin komt binnen
date:   04/02/2020
---

`Lees Daniël 5:9-12. Wat zegt de koningin over Daniël wat de koning had moeten weten? Wat zegt het over hem dat hij zelfs het bestaan van Daniël niet lijkt te kennen?`

De verwarring in de feestzaal is groot vanwege de mysterieuze boodschap op de muur. Dan komt de koningin binnen en stuurt de sprakeloze koning in de juiste richting. Ze herinnert de koning aan Daniël en zijn vermogen om dromen uit te leggen en mysteries op te lossen. Dat heeft hij laten zien in de tijd van Nebukadnessar. Als Belsassar zo slim was geweest als zijn voorganger, dan had hij geweten tot wie hij zich moest wenden om de betekenis te vinden van deze mysterieuze tekens. Het lijkt erop dat het tussenbeide komen van de koningin noodzakelijk was voor de koning. Want hij lijkt zich op dit moment totaal geen raad te weten met de vraag wat hij nu moet doen. Haar woorden klinken als een terechtwijzing voor Belsassar. De enige persoon in het koninkrijk die deze mysterieuze tekens kan uitleggen ziet hij over het hoofd. Ze vat mondeling samen voor de koning wie Daniël is. Deze profeet heeft de Geest van de heilige God, verstand, inzicht en goddelijke wijsheid, een voortreffelijk verstand en kennis. Hij is in staat dingen te begrijpen, dromen uit te leggen, knopen te ontwarren en raadsels op te lossen. Hij was het hoofd van de magiërs, bezweerders, Chaldeeën en waarzeggers in de tijd van Nebukadnessar. 

We kunnen ons hier weer afvragen waarom Belsassar Daniël had genegeerd. De tekst biedt ons geen direct antwoord op deze vraag. We kunnen ervan uitgaan dat Daniël op dit moment, nadat hij de koning ten minste tot het derde jaar van zijn regering heeft gediend, niet langer in actieve dienst is.  Daarin kan Daniëls leeftijd een rol hebben gespeeld. Hij is waarschijnlijk ongeveer 80 jaar oud en de koning had het oude leiderschap misschien willen vervangen door een jongere generatie. De koning heeft mogelijk ook besloten Daniël te negeren, omdat hij zich niet wilde toevertrouwen aan Daniëls God. Wat de reden ook is of van welke combinatie van redenen er ook sprake is, het blijft opvallend dat iemand met zo'n staat van dienst als Daniël zo snel kon worden vergeten. 

`Lees Romeinen 1:16-32. Hoe zien we dat het principe dat in deze teksten staat zich nog steeds manifesteert, niet alleen in dit verhaal, maar ook heden ten dage?`