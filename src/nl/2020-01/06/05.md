---
title:  Gewogen en te licht bevonden
date:   05/02/2020
---

`Lees Daniël 5:13-28. Welke reden geeft Daniël voor de ondergang van deze koning die spoedig zal komen?`

Onder druk van de omstandigheden blijft de koning Daniël raadplegen. Het lijkt erop dat hij dit met tegenzin doet. Dat zegt waarschijnlijk meer over de houding van de koning naar de God van Daniël dan naar Daniël zelf. Zijn reactie op de beloning die de koning aanbiedt, zegt op zijn beurt veel over zijn prioriteiten en zijn karakter. Het kan ook zijn dat Daniël zich, met zijn kennis van de betekenis van de mysterieuze woorden, realiseert hoe waardeloos de beloning eigenlijk is. 

Daniël klaagt de koning aan in drie opzichten. 

Ten eerste heeft Belsassar de ervaring van Nebukadnessar volledig genegeerd. Anders zou hij zich hebben bekeerd en vernederd net zoals zijn voorganger. 

Ten tweede heeft Belsassar de bekers van de tempel gebruikt om wijn te drinken en om zo zijn afgoden te prijzen. Hier verwijst Daniël naar de zes soorten materiaal die worden gebruikt om afgoden te maken. Hij doet dat in dezelfde volgorde die we al eerder zijn tegengekomen. 

Ten derde heeft de koning het nagelaten God te verheerlijken. Hij is 'de God die beschikt over uw levensadem en die al uw doen en laten bepaalt'. 

Daniël heeft gewezen op de tekortkomingen van de koning en daarna gaat hij verder met de uitleg. Er wordt ons nu verteld dat de goddelijke graffiti bestaat uit drie Aramese werkwoorden, waarvan het eerste wordt herhaald. De basisbetekenis van deze woorden hadden de koning en zijn wijzen moeten kennen. MENEE staat voor ‘geteld’, TEKEEL voor 'gewogen' en PEREES voor 'verdeeld'. 

Het Medo-Perzische leger stond voor de poorten van Babylon. De koning en de wijzen moeten hebben vermoed wat de onheilspellende betekenis van deze tekens was. De wijzen hebben echter niet de moed iets onaangenaams tegen de koning te zeggen. Alleen Daniël kan de werkelijke boodschap weergeven in een zinvolle uitleg. Zo brengt hij de volle betekenis aan Belsassar over: ‘menee – God heeft de dagen van uw koningschap geteld en er een einde aan gemaakt; tekeel – u bent gewogen en te licht bevonden; perees – uw koninkrijk is verdeeld en aan de Meden en de Perzen gegeven.’  Dat zijn niet bepaald woorden van troost en vrolijkheid. 

`Lees Prediker 3:17; 8:11; Matteüs 12:36; Romeinen 14:12. Het oordeel komt snel over de koning. Hoe kunnen wij leren dan op God te vertrouwen als gerechtigheid en oordeel nog niet zijn gekomen ?`