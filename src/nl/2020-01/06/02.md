---
title:  Het feest van Belsassar
date:   02/02/2020
---

`Lees Daniël 5:1-4; 1:1-2; Openbaring 17:3-6. Wat doet Belsassar dat zo verdorven is? Hoe toont hij daar zijn ware karakter? Welke parallellen kun je vinden met de vrouw op het beest?`

De koning geeft opdracht de heilige bekers van de tempel in Jeruzalem te gebruiken om uit te drinken. Nebukadnessar haalt deze voorwerpen uit de tempel van Jeruzalem. Hij zet ze in het huis van zijn god en daaruit blijkt dat hij ten minste respect had voor hun heilige status. Belsassar maakt van deze heilige voorwerpen op een hele ontheiligende manier gewoon drinkgerei voor een drankgelag. 

Tijdens het drinken uit deze heilige bekers ‘prezen zij hun goden van goud en zilver, van brons, ijzer, hout en steen.'  Het is de moeite waard op te merken dat er hier zes materialen worden genoemd. De Babyloniërs gebruikten het zestallige systeem, een systeem dat is gebaseerd op het getal 60. Wij gebruiken tegenwoordig het decimale systeem op basis van het getal 10. Deze zes categorieën van goden staan voor al de Babylonische goden en daarmee voor het geheel van het Babylonische religieuze systeem. Het is interessant op te merken dat de volgorde van de materialen dezelfde is als die van de verschillende onderdelen van het droombeeld van Nebukadnessar, behalve dat leem wordt vervangen door hout. Net als in die droom verschijnt steen ook hier als laatste. Hier wordt verteld waarvan de afgoden zijn gemaakt. Steen roept echter ook het idee op van Gods oordeel over de rijken van deze wereld en daarvoor staat Babylon symbool.  

Dit feest dient als een geschikte weergave van Babylon in de eindtijd, zoals het boek Openbaring dat laat zien. Net als Belsassar biedt de vrouw in dit Babylon van de eindtijd in een gouden beker een giftig drankje aan de volken aan. Het moderne Babylon lokt met andere woorden, met alle middelen van valse leerstellingen en een misvormd aanbiddingssysteem de wereld het kwaad in.  De wereld is zich niet bewust van het oordeel dat spoedig over haar komt, maar op een dag is het wel zover. 

`Hoe ontheiligen onze samenleving en cultuur de waarheid van Gods Woord? Hoe kunnen wij ervoor zorgen daaraan niet deel te nemen, ook niet op hele subtiele manieren? Neem uw antwoord mee naar het groepsgesprek op sabbat.`