---
title:  De val van Babylon
date:   06/02/2020
---

`Lees Daniël 5:29-30; Openbaring 14:8; 16:19; 18:2. Wat kunnen we leren over de val van het Babylon van Belsassar wat wijst op de val van Babylon in de eindtijd?`

Wat zijn fouten ook zijn, Belsassar is wel een man van zijn woord. Ondanks het slechte nieuws, is hij tevreden met de uitleg van Daniël. Daarom schenkt hij de profeet wat hij heeft beloofd. Het lijkt erop dat de koning, door de waarheid van Daniëls boodschap te erkennen, stilzwijgend de realiteit erkent van de God van Daniël. Het is opvallend dat Daniël nu wel de gaven accepteert die hij eerder heeft geweigerd. Waarschijnlijk doet hij dat omdat deze geschenken geen invloed meer hebben op de uitleg. Deze geschenken zijn op dit moment toch zinloos, omdat het rijk op het punt staat te vallen. Dus aanvaardt de profeet de beloningen waarschijnlijk uit beleefdheid. Hij weet dat hij slechts een paar uur de derde in rang zal zijn van dit koninkrijk. 

Precies zoals de profeet heeft aangekondigd valt Babylon. Het einde kwam heel snel. Terwijl de koning en zijn machthebbers aan het drinken zijn, valt de stad zonder strijd. De Perzen hebben volgens de historicus Herodotus een kanaal gegraven om de rivier de Eufraat om te leggen en zijn de stad ingemarcheerd via de rivierbedding. Belsassar wordt diezelfde nacht gedood. Zijn vader, koning Nabonidus, had de stad al verlaten en geeft zichzelf later over aan de nieuwe machthebbers. Zo komt het machtigste rijk dat de mensheid tot dat moment heeft gekend ten einde. Babylon, het hoofd van goud, is niet meer. 

'Belsassar had veel kansen gekregen om de wil van God te kennen en te doen. Hij had gezien hoe zijn grootvader Nebukadnessar uit de menselijke samenleving was verbannen. Hij had gezien hoe de trotse monarch zijn verstand verloor door Hem die dat  aan hem had gegeven. Hij had gezien hoe de koning uit zijn koninkrijk werd verdreven en tot een metgezel werd van de dieren in het veld. Belsassars liefde voor amusement en zelfverheerlijking wisten de lessen uit die hij nooit had mogen vergeten. Hij beging zonden die vergelijkbaar zijn met die van Nebukadnessar en die veelbetekenende oordelen over hem brachten. Hij verspilde de kansen die hem op genadige wijze werden gegeven. Hij negeerde de gelegenheden die hij binnen zijn bereik had om bekend te worden met wat waar is.' - Ellen White, Bible Echo, 25 april 1898. 

`Welke kansen hebben wij om 'kennis te maken met wat waar is'? Wat betekent dat? Op welk moment kunnen we zeggen dat we bekend zijn met alle waarheid die we moeten kennen?`