---
title:  Het beeld (Deel 2)
date:   15/01/2020
---

`Lees opnieuw Daniël 2:31-49. Dat is de droom en haar interpretatie. Wat leert dit ons over Gods voorkennis van de wereldgeschiedenis?`

De profetie die de droom van Nebukadnessar ons geeft, beschrijft de algemene profetische lijn. Zij fungeert als de maatstaf waarmee we de meer gedetailleerde profetieën van Daniël 7, 8 en 11 kunnen benaderen. Daniël 2 is een apocalyptische profetie en geen voorwaardelijke. Het is een definitieve voorspelling van wat God voorzag en in de toekomst werkelijk zal doen.

1. Het hoofd van goud vertegenwoordigt Babylon (626-539 voor Christus). Er is inderdaad geen ander metaal dan goud dat beter de macht en rijkdom van het Babylonische rijk kan weergeven. De Bijbel noemt het ‘de gouden stad.’11 In Jeremia staat ‘Babel was een gouden beker’.12 De historicus Herodotus meldt dat een overvloed aan goud de stad mooi maakte.
2. De borst en armen waren van zilver en dat staat voor Medo-Perzië (539-331 voor Christus). Net zoals zilver minder waardevol is dan goud, zo bereikte het Medo-Perzische rijk nooit de pracht van het Babylonische rijk. Zilver is ook een passend symbool voor de Perzen omdat ze dat gebruikten in hun belastingstelsel.
3. De buik en lendenen van brons staan symbool voor Griekenland (331-168 voor Christus). Ezechiël 27:13 beschrijft de Grieken als handel drijvend met bronzen voorwerpen. Griekse soldaten waren bekend vanwege hun bronzen uitrusting. Hun helmen, schilden en strijdbijlen waren van koper. Herodotus vertelt ons dat Psammetichus I van Egypte in het binnenvallen van Griekse piraten de vervulling zag van een orakel dat voorspelde dat ‘mannen van brons uit de zee komen’.
4. De benen van ijzer is een treffende beschrijving van Rome (168 voor Christus tot 476 na Christus). Zoals Daniël uitlegt, staat het ijzer voor de allesvernietigende kracht van het Romeinse Rijk. Dat bleef langer bestaan dan de voorgaande rijken. IJzer was een perfect metaal om dat rijk mee voor te stellen.
5. De voeten deels van ijzer en deels van leem staan voor een verdeeld Europa (vanaf 476 na Christus tot de wederkomst). Het mengsel van ijzer en leem is een passend beeld van wat er gebeurde na het uiteenvallen van het Romeinse Rijk. Er zijn vele pogingen gedaan om Europa te verenigen. Dat varieert van het aangaan van verbintenissen door huwelijken tussen vorstenhuizen tot de huidige Europese Unie. Toch hebben verdeeldheid en onenigheid de overhand gehad. Volgens deze profetie blijft dat zo tot God zijn eeuwige koninkrijk vestigt.