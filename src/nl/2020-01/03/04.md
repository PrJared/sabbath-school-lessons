---
title:  Het beeld (Deel 1)
date:   14/01/2020
---

`Lees Daniël 2:24-30; Johannes 15:5. Wat zegt Daniël hier dat zo belangrijk is voor ons om altijd in gedachten te houden?`

In antwoord op het gebed, openbaart God de inhoud van de droom en de uitleg ervan. Daniël aarzelt niet de koning te vertellen dat de oplossing voor het mysterie komt van ‘God in de hemel’. Voordat Daniël de inhoud van de droom beschrijft en de interpretatie daarvan, vertelt hij de onuitgesproken gedachten en zorgen van de koning toen hij slapeloos in bed lag. Deze bijkomstige informatie benadrukt de geloofwaardigheid van de boodschap nog meer, omdat alleen de koning deze informatie kent. Die moet Daniël wel door een bovennatuurlijke kracht hebben gekregen. Als Daniël doorgaat de inhoud van de droom te geven, riskeert hij dat hij een andere crisis veroorzaakt, omdat de droom geen goed nieuws is voor Nebukadnessar.

`Lees Daniël 2:31-49. Wat zegt de droom over het lot van het koninkrijk van Nebukadnessar?`

De droom laat een majestueus beeld zien: ‘Het hoofd van het beeld was van zuiver goud, zijn borst en armen waren van zilver, zijn buik en lendenen van brons, zijn benen van ijzer, zijn voeten deels van ijzer, deels van leem.’ 8 Uiteindelijk zag hij ‘hoe de steen tegen de ijzeren en lemen voeten van het beeld sloeg en ze verbrijzelde.’9 Het hele bouwwerk werd vernietigd en verspreid als kaf door de wind. Daniël legt uit dat de verschillende metalen staan voor de opeenvolgende rijken. In de loop van de geschiedenis vervangt het ene rijk het andere. De boodschap voor Nebukadnessar is duidelijk: Babylon, met al zijn macht en heerlijkheid, gaat voorbij en wordt vervangen door andere koninkrijken. Dat gaat door totdat een koninkrijk van een heel andere aard ze allemaal vervangt. Dat is Gods eeuwige koninkrijk en dat zal tot in de eeuwigheid blijven bestaan.

`Kijk hoe vluchtig en tijdelijk alle menselijke dingen zijn. Wat zou dit feit ons moeten leren over de hoop die we hebben in Jezus en in Hem alleen?`