---
title:  God die dichtbij ons is
date:   12/01/2020
---

`Lees Daniël 2:1-16. Met welke crisis worden de Hebreeërs geconfronteerd vanwege de droom die de Heer aan de koning geeft?`

Dromen werden heel serieus genomen in de antieke wereld. Wanneer een droom op een voorzegging leek, dan duidde dat vaak op een ramp die op het punt staat te gebeuren. Daarom is het wel begrijpelijk dat Nebukadnessar zo bezorgd is over een droom die nog onheilspellender is, omdat hij zich die niet meer kan herinneren. Babylonische deskundigen geloofden dat de goden de uitleg van dromen konden onthullen. Met deze droom in Daniël kunnen de deskundigen niets beginnen want de koning is de droom vergeten. Als ze wisten wat de droom was, dan konden ze wel met een interpretatie komen die de koning prettig zou vinden. Deze situatie kende zijn weerga niet. De experts wat betreft dromen zijn niet in staat de koning te vertellen waar zijn droom over gaat. Ze zijn daardoor gedwongen te erkennen dat ‘niemand het de koning zal kunnen vertellen, behalve de goden, maar die verkeren niet onder de stervelingen.’2

Overweldigd door frustratie geeft de koning opdracht alle wijzen van Babel te doden. Zo’n gruweldaad kwam vaker voor in de oudheid. Historische bronnen vertellen dat Darius alle wijzen liet executeren vanwege een samenzwering en Xerxes bracht alle ingenieurs ter dood omdat de brug het begaf die ze hadden gebouwd. Wanneer Nebukadnessar dit besluit uitvaardigt, zijn Daniël en zijn vrienden net klaar met hun opleiding. Zij behoren ook tot de deskundigen van de koning. Daarom is dit doodvonnis van de koning ook op hen van toepassing. De oorspronkelijke taal suggereert zelfs dat het doden onmiddellijk begint en dat Daniël en zijn vrienden als volgende aan de beurt zijn om te worden geëxecuteerd. Daniël benadert Arjoch ‘discreet en tactvol’.3 Hij is verantwoordelijk voor het uitvoeren van de executies. Uiteindelijk vraagt Daniël de koning zelf om tijd, om het mysterie van de droom op te lossen. Het is interessant op te merken dat, hoewel de koning de wijzen heeft beschuldigd van het proberen om ‘tijd’ te kopen, hij Daniël prompt de ‘tijd’ geeft waar hij om vraagt. Daniël is het zeker eens met de wijzen dat geen mens dit mysterie kan oplossen. Hij kent als profeet een God die zowel de inhoud kan onthullen als de interpretatie van de droom kan geven.

`Theologen praten over de ‘immanentie’ van God. Dat betekent dat God wel boven de schepping staat, maar er tegelijkertijd toch heel dicht bij kan zijn. God geeft koning Nebukadnessar een droom. Wat leert dat feit ons over hoe immanent God voor ons kan zijn?`