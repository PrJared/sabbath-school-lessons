---
title:  Het gebed
date:   13/01/2020
---

Daniël roept direct zijn drie vrienden voor een gebedsbijeenkomst bij elkaar. Hij legt uit dat ze worden gedood als God de droom niet onthult. Wanneer we met een groot probleem worden geconfronteerd, moeten we bedenken dat onze God groot genoeg is om zelfs de meest onoplosbare uitdagingen op te lossen.

`Lees Daniël 2:17-23. Welke twee soorten gebeden worden hier gebeden?`

In dit hoofdstuk worden twee soorten gebed genoemd. De eerste is een vraaggebed waarin Daniël God vraagt de inhoud van de droom en zijn uitlegging te onthullen.5 De woorden van dit gebed zijn ons niet gegeven. Er wordt wel verteld dat Daniël en zijn vrienden ‘de God van de hemel smeken zich barmhartig te tonen en het mysterie te onthullen, zodat hij en zijn vrienden niet met de rest van de wijzen van Babylonië ter dood zouden worden gebracht.’6 In antwoord op hun gebed onthult God de inhoud en de uitleg van de droom van de koning. We kunnen er zeker van zijn dat, wanneer we God ‘smeken zich barmhartig te tonen’, onze gebeden ook worden verhoord. Dat zal niet op zo’n dramatische manier gebeuren als we hier zien, maar de God van Daniël is ook onze God.

Als reactie op Gods antwoord op hun vraag barstten Daniël en zijn vrienden uit in een gebed van dankzegging en lofprijzing. Ze prijzen God omdat Hij de bron van wijsheid is en omdat Hij de natuur beheerst en de politieke geschiedenis. Hieruit kunnen we een belangrijke les leren. Als wij bidden en God om zoveel dingen vragen, hoe vaak loven en danken we Hem voor het beantwoorden van onze gebeden? De ervaring van Jezus met de tien mensen die aan huidvraat leden, biedt een treffende illustratie van menselijke ondankbaarheid. Van de tien die zijn genezen, komt er maar één terug ‘om God met luide stem te loven’.7 Daniëls reactie herinnert ons niet alleen aan het belang van dankzegging en lofprijzing, maar openbaart ons ook het karakter van de God die we bidden. Als we tot Hem bidden, kunnen we erop vertrouwen dat Hij doet wat in ons belang is. Daarom dienen we Hem altijd te loven en te danken.

`Lees Psalm 138. Wat neem jij mee van dit dankgebed dat je kan helpen om te leren God dankbaar te zijn, ongeacht de omstandigheden?`