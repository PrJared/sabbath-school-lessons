---
title:  DE STEEN
date:   16/01/2020
---

`Lees Daniël 2:34-35, 44-45. Wat leren deze verzen ons over het uiteindelijke lot van onze wereld?`

De droom richt zich op wat er gebeurt ‘aan het einde van de tijd’.13 De koninkrijken van metaal (en leem) zijn machtig en sterk geweest. Toch zijn zij niets anders dan een inleiding tot de oprichting van het koninkrijk van steen. Metaal en leem kunnen tot op zekere hoogte producten van de mens zijn. De steen komt in de droom zonder dat daar menselijke handen bij betrokken zijn. Ofschoon elk van de laatste koninkrijken uiteindelijk tot een einde komt, zal het rijk, dat wordt voorgesteld door de steen, eeuwig duren. De metafoor van de rots is vaak een symbool voor God.14 De steen kan ook voor de Messias staan.15 Er is dus niets dat beter in staat is de oprichting van Gods eeuwige koninkrijk te symboliseren dan dat van een steen.

Sommigen beweren dat het koninkrijk van steen werd opgericht tijdens het aardse dienstwerk van Jezus. De verspreiding van het evangelie zou er dan op wijzen dat het koninkrijk van God de hele wereld heeft veroverd. Het koninkrijk van steen ontstaat echter pas nadat de vier belangrijkste koninkrijken zijn gevallen en de menselijke geschiedenis de tijd heeft bereikt van de verdeelde koninkrijken. Dat wordt voorgesteld door de voeten en tenen van het beeld. Dit sluit een vervulling in de eerste eeuw uit. Het aardse dienstwerk van Jezus vond plaats tijdens de heerschappij van Rome en dat is het vierde koninkrijk.

De steen maakt plaats voor een berg. Dat wil zeggen: ‘de steen die tegen het beeld was geslagen, werd een hoge berg die de hele aarde bedekte.’16 Een berg als deze roept het beeld op van de berg Sion. Dat was de plaats waar de tempel stond en dat is de concrete weerspiegeling van Gods aardse koninkrijk in oudtestamentische tijden. Het is interessant om op te merken dat de steen die losraakte van de berg zelf tot een berg wordt. Deze berg bestaat volgens de tekst al en verwijst hoogstwaarschijnlijk naar het hemelse Sion, het hemelse heiligdom, vanwaar Christus zal komen om zijn eeuwig koninkrijk te vestigen. Dit koninkrijk vindt zijn uiteindelijke vervulling in het Jeruzalem dat uit de hemel neerdaalt.17

`Daniël 2 heeft het tot dusver bij het juiste eind gehad met betrekking tot alle koninkrijken. Waarom is het dan zo logisch en verstandig erop te vertrouwen dat de profetie over de komst van dat laatste koninkrijk, Gods eeuwige koninkrijk, ook in vervulling zal gaan? Waarom gaat het tegen elke redelijkheid in, de profetie niet te geloven?`