---
title:  De ram en de geitenbok
date:   23/02/2020
---

`Lees Daniël 8. Waar gaat dit visioen over en hoe loopt dit parallel aan wat we in Daniël 2 en 7 hebben gezien?`

Net als in Daniël 2 en 7 hebben we hier opnieuw te maken met een visioen over de opkomst en ondergang van wereldrijken, hoewel er een ander soort symboliek wordt gebruikt. Deze symboliek houdt rechtstreeks verband met Gods heiligdom. In dit geval gebruikt het de symbolen van een ram en een geit vanwege het verband met het ritueel in het heiligdom op Grote Verzoendag. Dat was voor het oude Israël een tijd van oordeel. Rammen en geiten werden gebruikt als offers in de heiligdomsdienst. Alleen op de Grote Verzoendag worden deze twee tezamen genoemd. Vandaar dat deze twee dieren hier opzettelijk worden gekozen om de gedachte aan Grote Verzoendag op te roepen. Dat is een belangrijk aandachtspunt van dit visioen.

Terwijl het visioen zich ontvouwt, ziet Daniël een ram in drie verschillende richtingen stoten: westwaarts, noordwaarts en zuidwaarts. Die drievoudige beweging duidt op de uitbreiding van zijn macht: ‘Er was geen dier dat tegen hem standhield; er was niemand die zich uit zijn macht kon redden. Hij deed wat hij wilde en maakte zich groot.’ (Daniël 8:4) De engel legt uit dat de ram met twee horens staat voor het Medo-Perzische rijk. (Daniël 8:20) De drie richtingen die worden genoemd verwijzen waarschijnlijk letterlijk naar de drie grote veroveringen van deze wereldmacht.

Vervolgens is er sprake van een geitenbok met een grote horen en dat staat voor het Griekse rijk onder leiding van Alexander de Grote. (Daniël 8:21) Dat de geitenbok zich voortbeweegt ‘zonder de grond te raken’ betekent dat hij snel is. Deze symboliek staat voor de snelheid van Alexanders verovering. Daniël 7 stelt dit voor met een gevleugelde panter. Zoals de profetie aanduidt, gebeurt er dit met de geitenbok: ‘op het toppunt van zijn macht brak zijn grote horen af’. (Daniël 8:5,8) In de plaats daarvan komen er vier horens, die zich uitstrekken in de richting van de vier windrichtingen. Dit gaat in vervulling wanneer Alexander sterft in Babylon in juni van het jaar 323 voor Christus op de leeftijd van drieëndertig. Zijn koninkrijk wordt verdeeld onder zijn vier generaals.

`Tussen Daniël 2:38 en Daniël 8:20-21 worden drie van de vier rijken genoemd die de visioenen openbaren. Hoe zou dit verbazingwekkende feit de juistheid van onze uitleg van deze profetieën meehelpen te bevestigen?`
