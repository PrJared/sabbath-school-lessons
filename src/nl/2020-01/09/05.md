---
title:  Het heiligdom in ere herstellen
date:   26/02/2020
---

`Lees Daniël 8:14. Wat gebeurt hier?`

Na de vernietigende aanval van de kleine horen, wordt aangekondigd dat het heiligdom in ere wordt hersteld. Om deze boodschap te begrijpen, moeten we in gedachten houden dat het in ere herstellen van het heiligdom in Daniël 8:14 overeenkomt met het tafereel van het oordeel in Daniël 7:9-14. Aangezien dat oordeel plaatsvindt in de hemel, moet het heiligdom waar hier naar wordt verwezen ook in de hemel zijn. Daniël 7 beschrijft het ingrijpen van God in de menselijke aangelegenheden vanuit een juridisch perspectief. Daniël 8 beschrijft dezelfde gebeurtenis vanuit het perspectief van het heiligdom.

Het aardse heiligdom was gemaakt op basis van zijn hemelse tegenhanger en was bedoeld om de hoofdlijn van het heilsplan te illustreren. Elke dag brachten zondaars hun offers naar het heiligdom. Daar ontvingen de mensen vergiffenis voor de zonden die ze hadden beleden doordat hun zonden in zekere zin werden overgebracht naar het heiligdom. Als gevolg hiervan werd het heiligdom verontreinigd. Daarom was een periodiek zuiverings- proces nodig om het heiligdom te ontdoen van de zonden die daar waren opgetekend. Dat werd Grote Verzoendag genoemd en vond eenmaal per jaar plaats (Leviticus16).

Waarom moet het hemelse heiligdom worden ontdaan van de zonden? Naar analogie kunnen we zeggen dat de beleden zonden van hen die Jezus hebben aanvaard, zijn ‘overgebracht’ naar het hemelse heiligdom. Op een soortgelijke manier als de zonden van de berouwvolle Israëlieten werden overgebracht naar het aardse heiligdom. Op de aardse 09 Grote Verzoendag werden talloze dieren gedood. Zij symboliseerden de toekomstige dood van Jezus. Op grond daarvan konden zondaars staande blijven op Grote Verzoendag.

Op de aardse Grote Verzoendag werden de zonden weggedaan uit het heiligdom. Hoeveel te meer is dat nodig in de hemel? Daar leidt alleen Christus’ bloed ons door het oordeel heen. Het in ere herstellen van het heiligdom, zoals Daniël 8:14 dat beschrijft, is de hemelse tegenhanger van de aardse dienst. De basisboodschap daarvan luidt: als zondaars hebben we het bloed van de Messias nodig om onze zonden te vergeven en ons in staat te stellen om staande te blijven in het oordeel.

`Lees Hebreeën 9:23-28. Hoe openbaren deze verzen de redding die we in Jezus hebben door zijn offer voor ons?`
