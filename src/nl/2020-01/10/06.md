---
title:  De profetische kalender
date:   05/03/2020
---

Aan het einde van het visioen van de 2300 avonden en ochtenden is de profeet verbijsterd, omdat hij het niet kan begrijpen (Daniël 8:27). Gabriel komt tien jaren later om Daniël daarin ‘een helder inzicht’ te geven (Daniël 9:23). De openbaring op dat latere tijdstip levert de ontbrekende informatie en laat zien dat het werk van de Messias tegen het einde van een periode van zeventig weken wordt voltooid. Volgens het dag-jaar principe en het verloop van de voorspelde gebeurtenissen, moeten de zeventig weken worden begrepen als 490 jaar. Het beginpunt van deze periode is het bevel om Jeruzalem te herstellen en te herbouwen (Daniël 9:25). Dit bevel werd uitgevaardigd door Artaxerxes in 457 voor Christus. Op grond daarvan hebben de Joden toestemming om onder leiding van Ezra Jeruzalem te herbouwen (Ezra 7). Volgens de Bijbeltekst worden de zeventig weken ‘vastgesteld’ of ergens van ‘afgesneden’. Dit maakt duidelijk dat de periode van 490 jaar deel is van een grotere tijdspanne. Dat zijn de 2300 jaar in het visioen van hoofdstuk 8. Hieruit volgt dat de 2300 jaar en de 490 jaar hetzelfde startpunt moeten hebben, namelijk 457 voor Christus.

De profetie van de zeventig weken is verdeeld in drie delen: zeven weken, tweeënzestig weken en de zeventigste week. De zeven weken (49 jaar) verwijzen het meest waarschijnlijke naar de tijd waarin Jeruzalem wordt herbouwd. Na deze zeven weken, volgen er tweeënzestig weken (434 jaar) en dat leidt tot ‘een gezalfde vorst’ (Daniël 9:25). Na het bevel van Artaxerxes gaan 483 jaar voorbij. Daarmee komen we in het jaar 27 na Christus. Dan wordt Jezus, de Messias, gedoopt en gezalfd door de heilige Geest voor zijn messiaanse opdracht. 

Tijdens de zeventigste week vinden er andere belangrijke gebeurtenissen plaats (Daniël 9:26-27. Noot van de vertaler: maak hier ook gebruik van andere vertalingen dan de NBV.): (1) ‘een gezalfde wordt vermoord’. Dat verwijst naar de dood van Christus. (2) De Messias ‘zal een sterk bondgenootschap sluiten met velen, één week lang’. Dit slaat op de speciale opdracht van Jezus en de apostelen voor de Joodse natie. Dat gebeurt tijdens de laatste ‘week’ van 27 tot 34 na Christus. (3) ‘De helft van de week zal hij offers noch gaven laten brengen. Drieëneenhalf jaar na zijn doop (dat wil zeggen, in het midden van de week), maakt Jezus een einde aan het offersysteem, in de zin dat het niet langer een profetische betekenis heeft doordat Hij zichzelf geeft als het laatste en volmaakte offer van het Nieuwe Verbond. Daardoor maakt Hij een einde aan de behoefte van verdere dierenoffers. De laatste week van de profetie die 70 weken duurt, eindigt in 34 na Christus. Dat is op het moment dat Stefanus wordt vermoord. De boodschap van het evangelie begint dan niet alleen de Joden maar ook de heidenen te bereiken.

`Lees Daniël 9:24-27. Zelfs te midden van de grote hoop en belofte van de Messias, lezen we over geweld, oorlog en verwoesting. Hoe kan dit ons helpen om er zeker van te zijn dat te midden van de rampen in het leven er nog steeds hoop is?`

`Daniël 9:24-27 Welke hoop is er?`
