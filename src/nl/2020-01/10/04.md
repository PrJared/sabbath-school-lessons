---
title:  De waarde van voorbede
date:   03/03/2020
---

`Lees Daniël 9:5-13. Daniël heeft het telkens over ‘we’ die iets verkeerd hebben gedaan. Daardoor betrekt hij dus ook zichzelf bij de zonden die ten slotte hebben geleid tot deze ramp voor zijn volk. Waarom is dat belangrijk?`

Het gebed van Daniël is slechts één van de belangrijke gebeden in de Bijbel waar voorbede wordt gedaan. Dergelijke gebeden raken Gods hart, wenden het oordeel af en zorgen in plaats daarvan voor bevrijding van vijanden. Wanneer God klaar staat om het hele Joodse volk te vernietigen, zorgt de voorspraak van Mozes ervoor dat God daarvan afziet (Exodus 32:7-14; Numeri 14:10-25;). Zelfs wanneer ernstige droogte het land dreigt te verwoesten, geeft God antwoord op het gebed van Elia en giet Hij de regen uit om het land te doen herleven (1 Koningen 18).

Als we bidden voor familieleden, vrienden en andere mensen of situaties, dan hoort God onze gebeden en kan Hij ingrijpen. Het kan soms langer duren voordat een gebed wordt beantwoord, maar we kunnen er zeker van zijn dat God de behoeften van zijn kinderen nooit vergeet (Jakobus 5:16).

In dit geval speelt Daniël de rol van middelaar tussen God en het volk. Door zijn studie van de Schriften beseft de profeet hoe zondig de mensen zijn geworden toen zij Gods wet overtraden en weigerden te luisteren naar Gods waarschuwingen. Daniël beseft in wat voor wanhopige spirituele toestand zij zich bevinden en daarom bidt hij voor genezing en vergeving. De profeet identificeert zich ook met zijn volk. In bepaalde opzichten is Daniël een voorbeeld van de rol van Christus als onze middelaar (Johannes 17). Er is echter wel een radicaal verschil: Christus is ‘niet vervallen tot zonde’ en hoeft daarom geen persoonlijke zonden te belijden of offers te brengen voor persoonlijke vergeving (Hebreeën 4:15; Hebreeën 7:26-27;). Hij identificeert zich op een unieke manier met zondaars: ’God heeft Hem die de zonde niet kende voor ons één gemaakt met de zonde, zodat wij door Hem rechtvaardig voor God konden worden.’ (2 Korintiërs 5:21)

`‘Als je alles wat goed en heilig en nobel en lieflijk is in de mens bij elkaar brengt en dat aanbiedt aan de engelen van God om een rol te spelen in de redding van de mens of als zijn verdienste, dan zou dit voorstel als verraad worden verworpen.’ (Ellen White, Faith and Works, p. 24) Wat leren deze woorden ons over onze behoefte aan een middelaar die namens ons spreekt?`

`Daniël 9:5-13 Wat belijdt Daniël?`
