---
title:  Gods woord staat centraal
date:   01/03/2020
---

`Lees Daniël 9:1-2. Daniël zegt dat hij de profetie die hij bestudeerde ‘uit de boeken afleidde’. Welk boek of boeken van de Bijbel bedoelt hij?`

Als we kijken naar dit gebed, wordt het duidelijk dat het voortkomt uit een grondige studie van Gods eerdere openbaringen aan Mozes en de profeten. Uit de rol van Jeremia heeft hij geleerd dat de periode van ballingschap zeventig jaar zal duren (Jeremia 25:11-12; 29:10). Daniël begrijpt het belang van het historische moment waarop hij leeft.

Laten we niet vergeten dat Daniël dit gebed uitspreekt in 539 voor Christus. Dat is het jaar dat het Perzische Rijk het Babylonische rijk heeft vervangen. Er zijn dus bijna zeventig jaar verstreken sinds Nebukadnessar Jeruzalem heeft veroverd en de tempel heeft verwoest. Volgens de profetie van Jeremia zal Gods volk dan spoedig terugkeren naar hun thuisland. Daniël vertrouwt op het Woord van God en weet dat er iets gedenkwaardigs staat te gebeuren met zijn volk. Zoals God heeft beloofd in zijn Woord zal de ballingschap in Babylon spoedig tot een einde komen en zullen de Joden naar huis teruggaan.

Daniël realiseert zich door zijn studie van de hem bekende Schrift hoe ernstig de zonden van zijn volk zijn. Omdat ze het verbond hebben verbroken, hebben ze ook hun relatie met God verbroken. De ballingschap is daarvan de onvermijdelijke consequentie (Leviticus 26:14-45). Het onderzoek van Gods openbaring geeft Daniël inzicht in de tijd waarin hij leeft. Dat geeft hem een gevoel van urgentie om bij God te pleiten ten behoeve van het volk.

Naarmate we de laatste dagen van de geschiedenis van deze aarde naderen, is het meer dan ooit nodig Gods Woord te bestuderen en in overeenstemming daarmee te leven. Alleen de Schrift kan ons op een gezaghebbende manier uitleggen in wat voor wereld we leven. De Schrift vertelt immers het verhaal van de grote strijd tussen goed en kwaad en onthult dat de menselijke geschiedenis wordt afgesloten met de vernietiging van het kwaad en de oprichting van Gods eeuwige koninkrijk. Hoe meer we de Schrift bestuderen, hoe beter we de hedendaagse toestand van de wereld en onze plaats daarin kunnen begrijpen. We begrijpen dan ook beter waarom we redenen voor hoop hebben terwijl we leven in een wereld die dat niet kan bieden.

`Als je alleen naar de wereld kijkt, kun je zo gemakkelijk tot de conclusie komen dat die helemaal geen zin lijkt te hebben. Hoe helpt de Bijbel ons om tot op zekere hoogte de wereld te begrijpen?`

`Daniël 9:1-2 Waar haalde Daniël deze inzichten vandaan?`
