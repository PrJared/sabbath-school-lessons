---
title:  'Daniëls middelpunt: Christus'
date:   29/12/2019
---

`Lees Lucas 24:25-27; Johannes 5:39; 2 Korintiërs 1:19-20. Op welke manieren is Christus het middelpunt van de Schrift?`

Het staat buiten kijf dat Jezus centraal staat in de Schriften, en dat geldt ook voor Daniël: Hoofdstuk 1 laat bijvoorbeeld zien dat Daniëls ervaring lijkt op die van Christus. Het is weliswaar op een beperkte en onvolmaakte manier, maar Jezus verliet de hemel om in deze zondige wereld te leven en de confrontatie aan te gaan met de machten van de duisternis. Daniël en zijn metgezellen hebben wijsheid zoals die van Christus ontvangen om de uitdagingen van de Babylonische cultuur het hoofd te bieden.

Hoofdstuk 2 beschrijft het fenomeen van die eschatologische steen van de eindtijd. Dat vertelt ons dat het koninkrijk van Christus alle aardse koninkrijken vervangt. Hoofdstuk 3 onthult dat Christus met zijn getrouwe dienaren in een brandende oven wandelt. Hoofdstuk 4 laat zien hoe God Nebukadnessar voor een bepaalde periode zijn koninklijke macht ontnam, opdat hij zou begrijpen dat er ‘een stem uit de hemel klinkt’.1 De uitdrukking ‘de hemel regeert’ herinnert ons eraan dat Christus ‘iemand is die eruitzag als een mens’.2 Hij ontvangt de heerschappij en het koninkrijk, zoals Daniël 7 dat beschrijft. Hoofdstuk 5 toont ons het einde van Koning Belsassar en de val van Babel. Tijdens een nacht van feestvreugde en losbandigheid valt de stad in handen van de Perzen. Dit is een voorafschaduwing van de nederlaag van de tegenstander en de vernietiging van Babylon in de eindtijd door Christus en zijn engelen. Hoofdstuk 6 beschrijft de samenzwering tegen Daniël op een manier die lijkt op de valse beschuldigingen die de opperpriesters inbrengen tegen Jezus. Koning Darius probeert tevergeefs Daniël te sparen, net zoals Pilatus dat zonder succes met Jezus probeert te doen.3 Hoofdstuk 7 laat ons Christus zien als de Zoon die het koningschap ontvangt en regeert over zijn volk. Hoofdstuk 8 gaat over Christus als priester in het hemelse heiligdom. Hoofdstuk 9 beeldt Christus af als een offer dat wordt gebracht. Zijn dood bevestigt het verbond tussen God en zijn volk. Hoofdstukken 10-12 verwijzen naar Christus als Michael, de opperbevelhebber, die tegen de machten van het kwaad strijdt en Gods volk zegevierend redt, zelfs van de macht van de dood.

Laten we dus in gedachten houden dat Christus centraal staat in Daniël. In elk hoofdstuk staat een ervaring of idee dat naar Christus verwijst.

`Hoe kunnen we Christus centraal stellen in ons leven te midden van worstelingen en beproevingen en in tijden van geluk en welvaart? Waarom is het zo belangrijk dat we dat doen?`