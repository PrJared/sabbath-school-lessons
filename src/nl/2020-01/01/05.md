---
title:  Gods tijdschema
date:   01/01/2020
---

Een ander belangrijk aspect dat we in gedachten moeten houden als we het boek Daniël bestuderen, is de historicistische benadering van apocalyptische profetieën. Deze benadering, ook wel beschreven als historicisme, kan beter worden begrepen wanneer je die vergelijkt met de tegengestelde standpunten van preterisme, futurisme en idealisme.

Preterisme heeft de neiging de profetische gebeurtenissen die Daniël aankondigt, te zien als vervuld in het verleden. Het futurisme beweert dat deze profetieën wachten op een toekomstige vervulling. Idealisme houdt in dat apocalyptische profetieën symbolen zijn van algemene spirituele realiteiten zonder dat ze verwijzen naar specifieke historische gebeurtenissen. Historicisme is daarentegen van mening dat God in apocalyptische profetie de ononderbroken lijn van de geschiedenis onthult vanaf de tijd van de profeet tot de tijd van het einde. Als we het boek Daniël bestuderen, dan zien we dat elk belangrijk visioen in het boek deze historische lijn herhaalt vanuit verschillende invalshoeken en met nieuwe details.7 De Adventistische pioniers begrepen de Bijbelse profetieën van Daniël en Openbaring vanuit een historicistisch perspectief. Dat geldt ook voor Ellen White.

`Lees Numeri 14:34; Ezechiël 4:5-6. Wat zegt een ‘dag’ in de profetische taal gewoonlijk?`

Als we het boek Daniël bestuderen, moeten we in gedachten houden dat profetische tijd wordt gemeten volgens het jaar-dag principe. Dat wil zeggen dat een dag in de profetie gewoonlijk gelijk staat aan één jaar in de geschiedenis. Zo moet je bijvoorbeeld de voorspelling van de 2300 avonden en morgens opvatten als een verwijzing naar 2300 jaar.8 Evenzo moet de profetie van de 70 weken worden begrepen als 490 jaar.9

Dit tijdschema lijkt om enkele voor de hand liggende redenen correct te zijn:

1. De visioenen zijn symbolisch en dus moeten de genoemde tijden ook symbolisch zijn.
2. De gebeurtenissen in de visioenen ontvouwen zich over lange tijdsperioden. Soms zelfs tot de ‘tijd van het einde’. De tijdspannen die betrekking hebben op deze profetieën moeten dienovereenkomstig worden geïnterpreteerd. (3) Het boek Daniël bevestigt het jaar-dag principe. Een duidelijk voorbeeld hiervan zijn de 70 weken. Die profetie strekt zich uit van de dagen van koning Artaxerxes tot de komst van Jezus als de Messias. De meest voor de hand liggende en correcte manier om betekenis te geven aan de profetische tijdsperiodes die in het boek Daniël worden gegeven, is ze te interpreteren volgens het jaar-dag principe.

`Sommige van deze tijdsprofetieën strekken zich uit over honderden en zelfs duizenden jaren. Wat leert dit ons over geduld?`