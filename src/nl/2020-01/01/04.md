---
title:  Apocalyptische profetieën in Daniël
date:   31/12/2019
---

De profetische visioenen in Daniël zijn van een andere aard dan de meeste profetische boodschappen in het Oude Testament. Daniëls profetieën behoren tot de categorie van de apocalyptische profetie, terwijl de meeste andere profetieën van het Oude Testament tot de categorie van klassieke profetieën behoren. Het is belangrijk het fundamentele verschil tussen deze profetische genres van de Bijbelse profetie goed te begrijpen.

Apocalyptische profetieën vertonen enkele bijzondere kenmerken die hen onderscheiden van de zogenaamde klassieke profetieën:

Visioenen en dromen. In een apocalyptische profetie gebruikt God voornamelijk droombeelden en visioenen om zijn boodschap aan de profeet over te brengen. In een klassieke profetie ontvangt de profeet ‘het woord van de Heer’. Daarvan kunnen visioenen ook deel uitmaken. Het is een uitdrukking die met kleine verschillen ongeveer 1600 keer voorkomt bij de klassieke profeten.

Symboliek die is samengesteld uit meerdere delen. In de klassieke profetie is slechts in beperkte mate sprake van symboliek. Het gaat voornamelijk om symbolen die levensecht zijn. In apocalyptische profetie toont God symbolen en beelden die de realiteit van de menselijke wereld te boven gaan, zoals hybride (=samengestelde) dieren of monsters met vleugels en horens.

Goddelijke soevereiniteit en onvoorwaardelijkheid. Van klassieke profetieën is de vervulling vaak afhankelijk van de menselijke respons in het verband van Gods verbond met Israël. Apocalyptische profetieën zijn daarentegen onvoorwaardelijk. In een apocalyptische profetie onthult God de opkomst en ondergang van wereldrijken vanaf de tijd van Daniël tot de tijd van het einde. Dit soort profetieën berust op Gods voorkennis en soevereiniteit en gaat zeker gebeuren, los van menselijke keuzes.

`Lees Jona 3:3-10. Is dit een klassieke of apocalyptische profetie? Motiveer je antwoord. Hoe zit het met Daniël 7:6?`

Kennis hebben van de profetische genres is een voordeel. Ten eerste laten deze genres zien dat God verschillende benaderingen gebruikt om profetische waarheid over te brengen.5 Ten tweede kunnen we de schoonheid en complexiteit van de Bijbel beter waarderen. Ten derde helpt deze kennis ons Bijbelse profetieën te interpreteren op een manier die overeenstemt met het getuigenis van de hele Bijbel en wat terecht ‘het woord der waarheid’ uitlegt.6

`Lees Hosea 3:4-5; Amos 8:11; Zacharia 9:1. Sommige christenen verwachten vandaag dat de laatste gebeurtenissen in de wereldgeschiedenis zullen plaatsvinden in het Midden-Oosten. Wat is er mis met deze interpretatie? Hoe kan kennis aangaande het verschil tussen apocalyptische en klassieke profetieën deze kwestie verhelderen?`