---
title:  daniël is ook vandaag nog relevant
date:   02/01/2020
---

Hoewel het boek Daniël meer dan 2500 jaar geleden werd geschreven, blijft het zeer relevant voor Gods volk in de 21e eeuw. We kijken naar drie gebieden waarop Daniël van grote betekenis voor ons kan zijn.

God is de soevereine heerser in ons leven. Zelfs als er dingen fout gaan, is God soeverein en werkt hij door de grillen van menselijke acties om zijn kinderen het beste te geven. De ervaring van Daniël in Babylon heeft veel weg van die van Jozef in Egypte en Ester in Perzië. Deze drie jonge mensen waren gevangenen in het buitenland en waren in de overweldigende macht van heidense naties. Voor de oppervlakkige waarnemer leken ze misschien zwak en door God verlaten. De Heer heeft ze echter versterkt en hen op een machtige manier gebruikt. Wanneer wij worden geconfronteerd met beproevingen, lijden en tegenstand, kunnen we terugkijken naar wat God deed voor Daniël, Jozef en Ester. We kunnen er zeker van zijn dat de Heer onze Heer blijft. Hij heeft ons ook niet verlaten te midden van onze beproevingen en verleidingen.

God stuurt het verloop van de geschiedenis. Soms zijn we ongerust wat betreft de wereld die verward en doelloos is en vol zonde en geweld. De boodschap van Daniël is dat God alles in de hand heeft. In elk hoofdstuk van Daniël wordt nadrukkelijk het punt gemaakt dat God het verloop van de geschiedenis aanstuurt. Ellen White zegt het zo: ‘In de annalen van de menselijke geschiedschrijvers treedt de groei van volken, de opkomst en ondergang van wereldrijken naar voren als afhankelijk van de wil en de dapperheid van de mens. De vorming van de gebeurtenissen schijnt grotendeels bepaald te worden door zijn macht, eerzucht of zijn grillen. Maar in het Woord van God wordt het gordijn open geschoven, en zien wij achter, boven en door het gehele spel en tegenspel van menselijke belangen en macht en driften, de werktuigen van de Almachtige, die in stilte en met geduld de raadslagen van Zijn eigen wil uitvoeren.’10

God voorziet in een rolmodel voor zijn volk in de eindtijd. Daniël en zijn vrienden dienen als rolmodellen voor het leven in een samenleving met een wereldbeeld dat vaak in tegenspraak is met dat van de Bijbel. Zij worden onder druk gezet om met hun geloof te schipperen en concessies te doen aan het Babylonische systeem. Dat geldt vooral op die gebieden waardoor zij hun toewijding aan de Heer zouden ontkennen. Zij blijven op die momenten trouw aan het Woord van God. De manier waarop zij hun trouw en absolute toewijding aan de Heer beleven, is voor ons een aanmoediging wanneer wij worden geconfronteerd met tegenstand en zelfs vervolging omwille van het evangelie. Tegelijkertijd laat Daniël zien dat het mogelijk is een bijdrage te leveren aan de staat en de samenleving en tegelijkertijd de Heer trouw te blijven.

`Lees Daniël 9:23; 10:11-12; Matteüs 10:29-31. Wat zeggen deze verzen over Gods interesse in onze persoonlijke worstelingen?`