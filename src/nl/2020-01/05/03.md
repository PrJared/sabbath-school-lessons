---
title:  Gewaarschuwd door de profeet 
date:   27/01/2020
---

`Lees Daniël 4:24; Spreuken 14:31. Wat zegt Daniël, naast de waarschuwing over wat er zal gebeuren, dat de koning moet doen en waarom?`

Daniël legt niet alleen de droom uit, maar hij wijst Nebukadnessar ook een uitweg uit zijn situatie: ‘Daarom, majesteit, laat mijn raad u welgevallig zijn: doe uw zonden teniet door vrijgevig te zijn en maak uw onrechtvaardigheid goed door u te ontfermen over de armen – misschien dat uw welzijn dan mag voortduren.’ 

Nebukadnessar verricht een enorm karwei wat betreft het bouwen van Babylon. De tuinen, een systeem van kanalen en honderden tempels en andere bouwprojecten zorgen ervoor dat de stad tot één van de wereldwonderen wordt van de oude wereld. Deze pracht en praal zijn althans gedeeltelijk tot stand gekomen door de uitbuiting van slaven en de verwaarlozing van de armen. Verder worden de rijkdommen van het rijk gebruikt om te voorzien in de geneugten van de koning en zijn omgeving. De hoogmoed van Nebukadnessar zorgt er niet alleen voor dat hij God niet erkent, maar hij is zich ook niet bewust van de ontberingen van mensen in nood. God toont speciale zorg voor de armen. Daarom is het niet verrassend dat van de andere mogelijke zonden van de koning, die Daniël er had kunnen uitlichten, hij de zonde van het negeren van de armen benadrukt. 

De boodschap aan Nebukadnessar is bepaald niet iets nieuws. De profeten uit het Oude Testament waarschuwen Gods volk vaak tegen het onderdrukken van de armen. Het verwaarlozen van mensen in nood speelt een prominente rol in de zonden die ervoor zorgen dat de koning van Israël in ballingschap gaat. De zorg voor de armen is immers de hoogste uitdrukking van christelijke naastenliefde. Omgekeerd is de uitbuiting en verwaarlozing van de armen een aanval op God zelf. Door te zorgen voor de behoeftigen, erkennen we dat God de eigenaar is van alles. Dat houdt in dat we geen eigenaars zijn van Gods eigendom maar slechts rentmeesters. 

Door anderen te dienen met onze bezittingen, eren we God en erkennen we Hem als Heer. Het is Gods eigendomsrecht dat uiteindelijk de waarde en functie van materiële bezittingen moet bepalen. Daar schiet Nebukadnessar tekort en lopen wij hetzelfde risico om de plank mis te slaan. Er wordt van ons verwacht dat wij Gods soevereiniteit erkennen over wat wij tot stand brengen. Onze erkenning van deze realiteit laten wij zien door mensen in nood te helpen.