---
title:  Bescheiden en dankbaar
date:   30/01/2020
---

`Lees Daniël 4:32. De berouwvolle koning verklaart: ‘De mensen op aarde zijn slechts nietige wezens.’ Let op de context en stel vast, welk belangrijk punt hij hier maakt.`

Hoe weten we dat Nebukadnessar inderdaad de ware God echt heeft aanvaard? Een belangrijk stuk bewijs is het feit dat Nebukadnessar zelf de auteur is van Daniël 4. Het grootste deel van dit hoofdstuk lijkt wel een afschrift van een brief die de koning heeft verspreid in zijn enorme rijk. In deze brief vertelt de koning over zijn hoogmoed en waanzin. Hij erkent ook nederig het ingrijpen van God in zijn leven. Vorsten in de oudheid schrijven zelden iets vernederends over zichzelf. Vrijwel alle oude koninklijke documenten die wij kennen zijn een verheerlijking van de koning. Een document waarin de koning zijn hoogmoed en zijn dierlijke gedrag erkent, wijst daarom op een echte bekering. Door deze brief te schrijven, waarin hij zijn ervaringen vertelt en nederig de soevereiniteit van God belijdt, treedt de koning op als een zendeling. Hij kan niet langer voor zichzelf houden wat hij heeft meegemaakt en geleerd van de ware God. Door het gebed en de lofprijzing van de koning wordt onthuld dat deze ervaring echt is. 

De koning heeft nu andere waarden en kan de beperkingen erkennen van waartoe de mens in staat is. De koning verheerlijkt In een diepzinnig gebed van dankzegging de macht van de God van Daniël en geeft toe 'de mensen op aarde zijn slechts nietige wezens'.  Dat wil zeggen dat de mensen niets hebben van zichzelf om over op te scheppen. Deze laatste blik op Nebukadnessar in het boek Daniël toont een nederige en dankbare koning, die de lof van God zingt en ons waarschuwt voor hoogmoed. 

Natuurlijk verandert God ook vandaag nog levens van mensen. Het maakt daarbij niet uit hoe trots of zondig mensen zijn. God is genadig en krachtig om rebellerende zondaars te veranderen in kinderen van de God van de hemel. 

`Lees Filippenzen 2:1-11. Wat staat hier dat hoogmoed in ons leven zou moeten uitroeien?`