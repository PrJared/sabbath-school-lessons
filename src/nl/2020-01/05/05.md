---
title:  Je ogen opslaan naar de hemel
date:   29/01/2020
---

`Lees Daniël 4:31-34. Hoe en waarom veranderen de dingen voor de koning?`

God laat toe dat Nebukadnessar wordt getroffen door een vreemde ziekte. Uiteindelijk herstelt Hij hem welwillend in een goede geestelijke toestand. Het is interessant te zien dat alles verandert aan het eind van de zeven jaar die door de profeet waren voorspeld. Dan slaat de lijdende koning zijn ogen op naar de hemel. 

'Zeven jaar lang was Nebukadnessar een voorwerp van ontzetting voor al zijn onderdanen; zeven jaar lang werd hij voor de ogen van heel de wereld vernederd. Toen kreeg hij zijn verstand terug, en terwijl hij nederig opzag tot de God des hemels, erkende hij Gods hand, die hem had gekastijd. In een openbare bekendmaking erkende hij zijn schuld en Gods grote barmhartigheid door hem te genezen.'  

Er kunnen grote veranderingen plaatsvinden wanneer we onze ogen opslaan naar de hemel. Zo gauw als zijn verstand terugkeert, laat de koning zien dat hij zijn les heeft geleerd. 

Dit verhaal gaat niet zozeer over Nebukadnessar als wel over de genade van God. De koning heeft drie eerdere gelegenheden genegeerd om de God van Israël als de Heer van zijn leven te accepteren. Die gelegenheden werden hem geboden toen hij de uitzonderlijke wijsheid van de vier jonge Judese gevangenen erkende, toen Daniël zijn droom uitlegde en toen de drie Hebreeuwse mannen werden gered uit de brandende oven.  Als die redding hem niet nederig maakt, wat kan daar dan wel voor zorgen? Ondanks de koppigheid van deze heerser, geeft God hem een vierde kans. Daardoor geeft de koning uiteindelijk toe en herstelt de Heer hem in zijn koninklijke waardigheid.  Deze gebeurtenissen met Nebukadnessar laten zien dat God de ene kans na de andere geeft om de goede relatie met Hem te herstellen. Vele eeuwen later zegt Paulus dat de Heer ‘wil dat alle mensen worden gered en de waarheid leren kennen.’  Deze geschiedenis illustreert die waarheid op een machtige manier. 

`Op welke manieren ben jij door God tot nederigheid gebracht? Wat heb je geleerd van die ervaring? Welke veranderingen moet je doorvoeren om te voorkomen dat je deze les nogmaals moet leren?`