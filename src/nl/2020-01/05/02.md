---
title:  Is Babel niet indrukwekkend?
date:   26/01/2020
---

`Lees Daniël 3:32-4:30. Wat gebeurt er met de koning en waarom?`

God geeft Nebukadnessar een tweede droom. Dit keer vergeet de koning de droom niet. Omdat de Babylonische deskundigen het opnieuw laten afweten, roept de koning Daniël om de droom uit te leggen. In de droom ziet de koning een grote boom die reikt tot aan de hemel en een hemels wezen dat beveelt dat de boom moet worden omgehakt. Alleen de stronk en de wortels blijven achter in de aarde en zouden nat worden gemaakt door de dauw van de hemel. Wat Nebukadnessar verontrust is het deel van de droom waarin het hemelse wezen zegt: ‘Zijn hart zal geen mensenhart meer zijn, een dierenhart zal hij krijgen; zeven jaren zullen zo voorbijgaan.’  Daniël beseft de ernst van de droom en spreekt beleefd de wens uit dat de droom zou mogen verwijzen naar de vijanden van de koning. Daniël is echter trouw aan de boodschap die de droom overbrengt. Hij zegt dat de droom in feite naar de koning zelf verwijst.

Bomen worden in de Bijbel vaak gebruikt als symbolen van koningen, naties en rijken.  Die grote boom is dus een passende weergave van een arrogante koning. God geeft Nebukadnessar de heerschappij en de macht. Desalniettemin schiet hij er voortdurend in tekort om te erkennen dat alles wat hij bezit van God komt.

`Lees Daniël 4:27. Wat zegt de koning dat aantoont dat hij nog steeds niet begrijpt waarvoor de Heer hem waarschuwt?`

Wat hoogmoed zo gevaarlijk maakt is dat het ons kan doen vergeten hoezeer we voor alles afhankelijk zijn van God. Als we dat eenmaal zijn vergeten, bevinden we ons op gevaarlijke geestelijke grond. 

`Welke dingen heb je in je leven bereikt? Kun je trots zijn op wat je hebt bereikt zonder hoogmoedig te worden? Zo ja, hoe?`