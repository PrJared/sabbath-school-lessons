---
title:  Een overwinnende vorst
date:   12/03/2020
---

Het meest prominente personage in het boek van Daniël is de figuur die wordt beschreven als ‘iemand die er uitzag als een mens’ of als ‘vorst van het leger’. Uiteindelijk ontdekken we dat zijn naam Michaël is en dat betekent ‘Wie is als God?’ (Daniël 7:13; Daniël 8:11; Daniël 10:13) Hij komt om Gabriël te helpen in de strijd met de koning van Perzië. De engel verwijst naar dit hemelse wezen als ‘je vorst, Michael’, namelijk de vorst van Gods volk (Daniël10:21). Michaël verschijnt later in het boek Daniël als degene die Gods volk terzijde staat (Daniël12:1). Uit Judas 9 weten we dat Michaël, die ook wordt beschreven als een aartsengel, strijdt met de tegenstander en dat Hij Mozes doet herleven. Openbaring 12:7 maakt duidelijk dat Michaël de leider is van het hemelse leger, dat de tegenstander en zijn gevallen engelen verslaat. Michaël is dus niemand minder dan Jezus Christus. Het Perzische Rijk heeft een opperbevelhebber, een spirituele kracht die achter die menselijke leider staat. Zo heeft het volk van God Michaël als hun opperbevelhebber. Hij grijpt in om te strijden en de kosmische oorlog voor hen te winnen.

`Lees Kolossenzen 2:13-15. Hoe heeft Jezus de overwinning behaald in die kosmische strijd?`

Als we de krachten van het kwaad onder ogen moeten komen, dan kunnen we vertrouwen op Jezus, die ons in de strijd terzijde staat. Hij verslaat de tegenstander aan het begin van zijn openbare bediening. Tijdens zijn aardse leven verslaat Hij de tegenstander in de woestijn. Als Hij wordt aangevallen met verleidingen, bevecht Hij demonische troepen, en bevrijdt Hij mensen van de macht der duisternis. Jezus verslaat het kwade zelfs als dat op een verhulde manier plaatsvindt door de poging van Petrus om Hem te overtuigen niet naar Golgota te gaan. In zijn laatste woorden tot de leerlingen spreekt Jezus over zijn naderende dood als een strijd, die zal uitlopen op een beslissende overwinning op de tegenstander: ‘Nu wordt het oordeel over deze wereld geveld, nu zal de heerser van deze wereld uitgebannen worden. Wanneer Ik van de aarde omhooggeheven word, zal Ik iedereen naar mij toe halen.’ (Johannes 12:31-32)

