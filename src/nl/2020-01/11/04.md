---
title:  Aangeraakt door een engel
date:   10/03/2020
---

`Lees Daniël 10:10-19. Wat gebeurt er iedere keer weer als een engel Daniël aanraakt?`

Overweldigd door de uitstraling van het goddelijke licht, valt de profeet voorover. Dan lijkt het erop dat een engel hem aanraakt en troost. Let er bij het lezen van het verhaal op dat de engel Daniël tot driemaal aanraakt.

De eerste aanraking stelt de profeet in staat op te staan en om een troostrijk woord uit de hemel te horen komen: ‘Wees niet bang, Daniël, want vanaf de eerste dag dat je inzicht probeerde te verkrijgen door in deemoed te buigen voor je God, is je gebed verhoord, en daarom ben ik gekomen.’ (Daniël10:12) Het gebed van Daniël zorgt voor ontroering in de hemel. Dit komt op ons over als een verzekering dat God onze gebeden hoort en dat is een grote troost in tijden van nood.

De tweede aanraking stelt Daniël in staat te spreken. De profeet stort zijn woorden uit voor de Heer en brengt zijn gevoelens van angst en emotie onder woorden: ‘Mijn heer, door het visioen verkrampt mijn lichaam, mijn kracht verlaat me. Hoe kan ik, uw dienaar, met u spreken? Ik heb helemaal geen kracht meer, er rest mij geen levensadem.’ (Daniël 10:16-17) God spreekt niet alleen tot ons, maar Hij wil dat we onze mond opendoen zodat we Hem kunnen vertellen wat onze gevoelens, behoeften en wensen zijn.

De derde aanraking geeft hem kracht. Wanneer Daniël zijn tekortkomingen erkent, raakt de engel hem aan en troost hem met Gods vrede: ‘Wees niet bang, geliefde man, vrede zij met je, wees sterk, wees sterk!’ (Daniël10:19) Denk eraan dat de engel is gestuurd in antwoord op de gebeden van Daniël om hem inzicht en begrip te geven. Het visioen dat volgt in hoofdstuk 11 is met andere woorden bedoeld om Daniël aan te moedigen en is het antwoord op zijn rouw en nadenken over de huidige situatie in Jeruzalem. Met God aan onze kant kunnen we vrede hebben, zelfs als we ellende hebben te verduren. Zijn liefdevolle aanraking stelt ons in staat hoopvol naar de toekomst te kijken.

`‘In de eenvoudige dingen van het leven kan de hemel voor ons zeer dichtbij zijn.’(Ellen White, De wens der eeuwen, p. 29) Hoe vaak denk jij eraan over hoe nauw de hemel en de aarde met elkaar verbonden zijn? Hoe zou je anders kunnen leven als je deze waarheid altijd in je hart en geest levend hebt gehouden?`

`Daniël 10:10-19. Wat gebeurt er steeds als een engel Daniël aanraakt?`
