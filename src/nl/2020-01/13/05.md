---
title:  Het verzegelde boek
date:   25/03/2020
---

`Lees Daniël 12:4; Johannes 14:29. Waarom moet het boek Daniël worden verzegeld tot de eindtijd?`


Aan het einde van het laatste grote deel van het boek ontvangt de profeet de opdracht de rol te verzegelen tot de eindtijd. (Daniël 10:1-12:4) In één adem voorspelt de engel ‘Velen zullen op zoek gaan en de kennis zal toenemen.’ Sommige mensen die Daniël hebben bestudeerd, hebben deze woorden opgevat als een voorspelling van de wetenschappelijke vooruitgang. Die betekenis kan er ook bij zijn inbegrepen maar het verband lijkt erop te wijzen dat het ‘op zoek gaan naar’ verwijst naar het zoeken binnen het boek Daniël zelf. Als we terugkijken op de geschiedenis, dan merken we dat Daniël inderdaad eeuwenlang een duister stukje literatuur was. In sommige kringen was het misschien bekend en werd het bestudeerd, maar een aantal van de belangrijkste dingen die het leert, bleven een mysterie. Dat geldt met name voor de profetieën. Het gaat bijvoorbeeld op voor de profetische boodschappen die verband houden met het in ere herstellen van het hemelse heiligdom, het oordeel, de identiteit en het werk van de kleine horen. Dat geldt ook voor het tijdschema dat aan deze profetieën was verbonden. Dat alles was verre van duidelijk.

Vanaf de protestantse Reformatie begonnen steeds meer mensen het boek Daniël te bestuderen. Het was echter pas op het moment van de eindtijd dat het boek eindelijk echt open ging en de inhoud ervan vollediger werd onthuld. Zoals Ellen White opmerkt: ‘Sinds 1798 is het boek Daniël ontzegeld, is de kennis over de profetieën vermeerderd en hebben velen de plechtige boodschap dat het oordeel nabij is, verkondigd.’ (Ellen White, De grote strijd, p. 333)

‘Aan het einde van de 18e en aan het begin van de 19e eeuw ontstond er op ver uit elkaar liggende plaatsen op aarde een hernieuwde interesse in de profetieën van Daniël en de Openbaring. De studie van deze profetieën leidde tot een wijdverspreid geloof dat de tweede komst van Christus nabij was. Talloze uitleggers in Engeland, Joseph Wolff in het Midden-Oosten, Manuel Lacunza in Zuid-Amerika en William Miller in de Verenigde Staten, verklaarden op basis van hun studie van de profetieën van Daniël dat de tweede komst nabij was. Dat deden ze samen met een groot aantal anderen die de profetieën uitlegden. Deze overtuiging is vandaag de drijvende kracht geworden van een wereldwijde beweging.’ (The Seventh-day Adventist Bible Commentary,vol.4, p.879)

`Denk aan het grote voordeel dat we vandaag hebben om terug te kunnen kijken op de geschiedenis en te zien hoe deze historische profetieën van Daniël zijn vervuld. Hoe kan dit ons helpen te vertrouwen op alle beloften van God?`

`Daniël 12:4; Johannes 14:29 Waarom moest het boek verzegeld worden?`
