---
title:  Geschreven in het boek
date:   23/03/2020
---

`Lees Daniël 12:1. Wat betekent ‘allen die in het boek zijn opgetekend’?`

De tijd waarin Michaël ingrijpt, wordt ook beschreven als ‘een tijd van verdrukking zoals er niet geweest is sinds er volken bestaan’. Dit komt overeen met het moment waarop Gods Geest wordt teruggetrokken van de opstandige mensheid. Dan worden de zeven plagen uitgestort over de volkeren als uitdrukking van Gods toorn. Dat zal het Babylon van de eindtijd treffen (Openbaring 16; 18:20-24). De machten van de duisternis worden losgelaten op de wereld. Ellen White schrijft daarover: ‘Satan zal dan “de tijd van grote benauwdheid” over de bewoners van de aarde laten komen. Wanneer de engelen de stormwinden van de menselijke hartstocht niet meer tegenhouden, zullen alle elementen van strijd en verderf worden ontketend. De verwoesting van de hele wereld zal nog rampzaliger zijn dan die van Jeruzalem in het verleden.’ (Ellen White, De grote strijd, p. 568) 

Gods volk zal in deze vreselijke tijd worden gered omdat zij in het onderzoekend oordeel dat heeft plaatsgevonden in die hemelse rechtszitting, van blaam zijn gezuiverd door Jezus, de hemelse hogepriester. Hun namen staan in het boek geschreven. Om de betekenis van dit boek te begrijpen, moeten we in gedachten houden dat de Bijbel twee soorten hemelse boeken noemt. Het ene bevat de namen van degenen die de Heer toebehoren en wordt soms aangeduid als het boek van het leven. (Openbaring 17:8; Exodus 32:32; Lucas 10:20; Psalm 69:29; Filippenzen 4:3)

Naast het boek van het leven vermeldt de Schrift ook boeken die de verslagen van menselijke daden bevatten. (Psalm 56:8; Maleachi 3:16; Jesaja 65:6) Dit zijn de boeken die in de hemelse rechtszitting worden gebruikt om van elke persoon te bepalen hoe toegewijd zij zijn aan de Heer. Dit zijn hemelse verslagen of ‘databases’ waarin de namen en de daden van ieder mens staan. Sommige mensen fronsen hun wenkbrauwen bij het idee dat hun namen, en vooral hun daden, staan opgeschreven in de hemel. Als we ons leven aan Christus hebben toevertrouwd, staan onze namen ingeschreven in het boek van het leven en worden onze slechte daden verwijderd in het oordeel. Dit hemelse verslag zorgt voor het gerechtelijke bewijs om het hele universum te laten zien dat we bij Jezus horen. Daarom hebben we het recht te worden beschermd gedurende de tijd van verdrukking.

`Waarom is alleen de gerechtigheid van Christus die ons wordt toegerekend onze enige hoop om in het boek te zijn opgetekend? Neem je antwoord mee naar het gesprek op sabbat?`

`Daniël 12:1 Wat zal er gebeuren als Michaël ingrijpt?`
