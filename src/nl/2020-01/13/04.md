---
title:  De opstanding
date:   24/03/2020
---

`Lees Daniël 12:2-3. Over welke gebeurtenis gaat het hier? Waarom is deze gebeurtenis zo belangrijk voor ons, tegen de achtergrond van hoe wij de dood begrijpen?`

De verwijzing in Daniël naar de komende opstanding is waarschijnlijk de duidelijkste in het hele Oude Testament. Als we over deze passage nadenken, kunnen we enkele zeer belangrijke waarheden leren. Ten eerste maakt de metafoor van ‘slapen’ duidelijk dat er geen onsterfelijke zielen wonen in menselijke lichamen. Mensen zijn een ondeelbare eenheid van geest, ziel en lichaam. In de dood houdt de persoon op te bestaan en heeft geen bewustzijn tot de opstanding. Ten tweede verwijst onze tekst naar de komende opstanding als een omkering van wat er gebeurt als een gevolg van de zonde. De uitdrukking die wordt vertaald met ‘in de aarde, in het stof‘ heeft in de oorspronkelijke taal van Daniël 12:2 inderdaad die volgorde. Deze ongewone woordvolgorde verwijst terug naar Genesis 3:19. Dat is de enige andere Bijbelse passage waar het woord ‘aarde’ voorafgaat aan het woord ‘stof’. Dit houdt in dat de verklaring over het sterven bij de val van Adam, wordt omgekeerd en dat de dood niet langer de scepter zwaait. Zoals Paulus zegt: ‘de dood is opgeslokt en overwonnen.’ (1 Korintiërs 15:54)

`Lees Romeinen 8:18; Hebreeën 2:14-15. Waarom hoeven we niet bang te zijn voor de dood?`

Door de dood wordt alles hier op aarde geruïneerd en beëindigd. We krijgen de belofte dat de dood niet het laatste woord is voor trouwe gelovigen. De dood is een overwonnen vijand. Toen Christus de ketenen van de dood verbrak en opstond uit het graf, deelde Hij de fatale klap uit aan de dood. Nu kunnen we verder kijken dan de tijdelijke realiteit van de dood, naar de ultieme werkelijkheid van het leven dat we van God ontvangen in Christus. Omdat Michaël ‘opstaat’, zullen ook zij opstaan die Hem toebehoren. Zij die slapen ‘in de aarde, in het stof’, zullen opstaan om voor eeuwig en altijd te schijnen als de sterren.

`Hoe kunnen we, te midden van de pijnen en de strijd van het leven, aan het einde hoop en troost putten uit de belofte van de opstanding? Waarom doet, in een zeer reële betekenis, bijna niets anders er iets toe?`

`Daniël 12:2-3 Wat gaat nog komen?`
