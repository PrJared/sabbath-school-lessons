---
title:  De tijd van wachten
date:   26/03/2020
---

`Lees Daniël 12:5-13. Hoe wordt het boek afgesloten?`

Het is interessant op te merken dat deze laatste scène plaatsvindt aan de ‘rivier’ of de Tigris. Dat is dezelfde plaats waar Daniël zijn laatste grote visioen ontving (Daniël10:4). Het Hebreeuwse woord dat hier gebruikt wordt is niet het gewone woord voor ‘rivier’, maar het is het woord ye’or, en dat verwijst meestal naar ‘de rivier de Nijl’. Dit herinnert ons aan de Exodus en dat de Heer Israël uit Egypte heeft verlost. Dat laat zien dat God zijn volk in de eindtijd ook zal verlossen.

Er worden drie profetische tijdsperiodes genoemd. De eerste is ‘één tijd, een dubbele en een halve tijd’ en dat beantwoordt de vraag ‘Hoe lang duurt het tot het einde van deze wonderbaarlijke gebeurtenissen?’(Daniël12:6-7) De ‘wonderbaarlijke gebeurtenissen’ verwijzen naar de dingen die in het visioen van Daniël 11 worden beschreven en dat is dan weer een gedetailleerdere uitwerking van Daniël 7 en 8. Deze tijdsperiode werd ook specifiek genoemd in Daniël 7:25 en komt later ook voor in Openbaring (Openbaring 11:3; 12:6,14; 13:5). Het komt ook overeen met de 1260 jaar pauselijke overheersing, die liep van 538 tot 1798 na Christus. Daniël 11:32-35 verwijst naar dezelfde vervolging zonder dat deze teksten de duur ervan vermelden.

De twee andere tijdsperioden, 1290 en 1335 dagen, beantwoorden de vraag ‘hoe zal dit alles aflopen?’ Die wordt door Daniël zelf gesteld aan de in linnen geklede man. Beide beginnen met het afschaffen van ‘het dagelijks offer’ en het oprichten van ‘een verwoesting brengend afgodsbeeld’. Uit de les over Daniël 8 hebben we geleerd dat het ‘dagelijks offer’ verwijst naar de voortgaande voorspraak van Christus, die werd vervangen door een vervalst aanbiddingssysteem. Deze profetische periode moet dus beginnen in 508 na Christus, toen Clovis, de koning van de Franken, zich bekeerde tot het katholieke geloof. Deze belangrijke gebeurtenis maakte de weg vrij voor het samengaan van kerk en staat zoals dat gedurende de gehele Middeleeuwen het geval was. Vandaar dat ook de 1290 dagen eindigden in 1798, toen de paus gevangen werd genomen. Dat gebeurde toen de Franse keizer Napoleon aan de macht was. De 1335 dagen is de laatste profetische periode die wordt genoemd in Daniël en die eindigde in 1843. Dit was in de tijd van de Millerbeweging toen de Bijbelse profetieën opnieuw werden bestudeerd. Het was een tijd van wachten en hopen op de nabije komst van Jezus.

`Door het hele boek Daniël heen zien we twee dingen: Gods volk wordt vervolgd en wordt uiteindelijk gerechtvaardigd en gered. Hoe kan deze realiteit ons helpen trouw te blijven, ongeacht de beproevingen waaraan we blootstaan?`

Daniël 12:5-13 Hoe wordt het boek afgesloten?
