---
title:  Rechtvaardiging
date:   13/02/2020
---

`Lees Daniël 6:24-28. Welk getuigenis geeft de koning van God?`

Een belangrijk punt in het verhaal is het feit dat Darius God prijst en Gods soevereiniteit erkent. Dit is een hoogtepunt, zelfs een climax, van de lofprijzingen of uitdrukkingen van erkenning die in de voorgaande hoofdstukken aan God zijn gegeven. Darius reageert net als Nebukadnessar op Daniëls bevrijding door God te prijzen. Hij doet echter nog meer: hij herroept zijn eerdere besluit en geeft iedereen de opdracht ‘eerbiedig ontzag te tonen voor de God van Daniël.’

Daniël is op wonderbaarlijke wijze gered, zijn trouw beloond, het kwaad gestraft, en Gods eer en macht gerechtvaardigd. Wat we hier zien is een klein voorbeeld van wat er op een universele schaal zal gebeuren: Gods volk wordt bevrijd, het kwaad gestraft en de Heer gerechtvaardigd ten overstaan van de kosmos.

`Lees Daniël 6:25. Welke oplossing vinden we nogal lastig in dit vers? Waarom?`

Er is één verontrustend probleem. Dat zijn de vrouwen en de kinderen die, voor zover wij weten, onschuldig zijn en toch hetzelfde lot ondergaan als de schuldigen. Hoe kunnen we dit uitleggen? Dit lijkt toch een verkeerd gebruik van rechtvaardigheid te zijn?

In de eerste plaats moeten we bedenken dat tot deze actie wordt besloten en dat die wordt uitgevoerd door de koning in overeenstemming met de Perzische wetgeving. Daaronder valt dat ook het gezin van de schuldige wordt gestraft. Volgens het principe, zoals dat gold in de oudheid, draagt het hele gezin de verantwoordelijkheid voor het vergrijp van een familielid. Dit betekent niet dat het goed is. Het betekent alleen dat dit verhaal past bij wat we weten van de Perzische wet. Ten tweede moeten we bedenken dat het Bijbelse verhaal de gebeurtenis vermeldt, maar dat de actie van de koning niet wordt goedgekeurd. De Bijbel verbiedt duidelijk dat kinderen ter dood worden gebracht vanwege de zonden van de ouders.

`Welke troost bieden teksten als 1 Korintiërs 4:5 met het oog op onrechtvaardigheden zoals deze en zoveel andere? Wat zegt het en waarom is dat zo belangrijk?`
