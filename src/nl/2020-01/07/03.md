---
title:  Het complot tegen Daniël
date:   10/02/2020
---

`Lees Daniël 6:6-10. Wat is de gedachte achter dit besluit? Hoe speelt het in op de ijdelheid van de koning?`

Darius lijkt misschien gek als hij een besluit neemt dat hij kort daarop alweer wil intrekken. Hij trapt in de val die door de rijksbestuurders is opgezet. Die waren slim genoeg om in te spelen op de politieke omstandigheden van dit koninkrijk. Het bestaat nog maar kort. Darius heeft het bestuur gedecentraliseerd en honderdtwintig satrapen aangesteld om dat bestuur efficiënter te maken. Een dergelijke actie brengt op de lange termijn een aantal risico’s met zich mee. Een invloedrijke bestuurder kan gemakkelijk een opstand stimuleren en het koninkrijk in tweeën delen. Een wet die iedereen dwingt dertig dagen lang alleen tot de koning een verzoek te richten, is een goede strategie om trouw te bevorderen aan de koning en elke vorm van opruiing te voorkomen. De rijksbestuurders hebben de koning misleid door te stellen dat een dergelijk voorstel de steun heeft van ‘alle’ bestuurders, stadhouders, satrapen, raadsheren en gouverneurs. Dat klopt niet want Daniël hoort daar niet bij. Bovendien heeft het vooruitzicht om als een god te worden behandeld mogelijk aantrekkingskracht gehad op de koning.

Er is geen bewijs dat Perzische koningen ooit een goddelijke status hebben opgeëist. Toch kan het besluit zijn bedoeld de koning gedurende dertig dagen tot de enige vertegenwoordiger van de goden te maken. Dat betekent dat alle gebeden tot de goden via hem moeten gaan. Helaas doet de koning geen onderzoek naar de beweegredenen achter het voorstel. Hij doorziet dus niet dat de wet, die samenzweringen zou moeten voorkomen, zelf een samenzwering is om Daniël te treffen.

Twee aspecten van deze wet verdienen de aandacht. Ten eerste de straf op deze overtreding: te worden geworpen in de leeuwenkuil. Dit soort straffen wordt elders niet bevestigd en kan dus een ad hoc suggestie zijn geweest van Daniëls vijanden. Koningen in het oude Nabije Oosten zetten leeuwen in kooien om ze bij bepaalde gelegenheden voor de jacht vrij te laten. Er was dus geen tekort aan leeuwen om die persoon te doden die het waagde het besluit van de koning te overtreden. Ten tweede kan het besluit niet worden gewijzigd. De onveranderlijke aard van een ‘wet van Meden en Perzen’ wordt ook elders genoemd. De oude Griekse historicus Diodorus Siculus noemt een gelegenheid waarin Darius III (niet te verwarren met de Darius die in Daniël wordt genoemd) van gedachten veranderde, maar een doodsvonnis niet kon intrekken waartoe hij een onschuldige man had veroordeeld.
