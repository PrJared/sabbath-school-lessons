---
title:  In de leeuwenkuil
date:   12/02/2020
---

`Lees Daniël 6:11-23. Wat zegt de koning tegen Daniël waaruit blijkt wat voor krachtige en getrouwe getuige Daniël is van God?`

De samenzweerders zien Daniël al snel in gebed. Hij doet precies dat wat het besluit heeft verboden. Zij brengen de beschuldiging voor de koning en verwijzen naar Daniël op een vernederende manier: ‘Daniël, een van de Judese ballingen.’ In hun ogen is één van de belangrijkste bestuurders van het rijk, de lieveling van de koning, niet meer dan ‘een balling’. Bovendien plaatsen ze Daniël tegenover de koning door te zeggen dat Daniël ‘geen acht slaat op u, majesteit, noch op het besluit dat u op schrift hebt laten stellen.’ Dan beseft de koning dat hij klem zit door zijn eigen besluit. De tekst zegt dat ‘hij tot zonsondergang alles deed wat in zijn macht lag om Daniël te beschermen.’ Er is niets dat hij kan doen om de profeet te redden van de opgelegde straf. De wet van Meden en Perzen moet naar de letter worden uitgevoerd. Dus vaardigt de koning met heel veel tegenzin het bevel uit om Daniël voor de leeuwen te gooien. Darius drukt daarbij wel iets van hoop uit en dat klinkt als een gebed: ‘Uw God, die u zo vasthoudend dient, zal u redden!’

De Bijbelse tekst vertelt ons niet wat Daniël doet als hij tussen de leeuwen staat. We kunnen er wel van uitgaan dat hij aan het bidden is. God honoreert Daniëls geloof door zijn engel te sturen om hem te beschermen. Tot de morgen blijft Daniël ongedeerd en staat hij klaar om zijn taken als bestuurder te hervatten. Ellen White heeft het volgende commentaar op deze gebeurtenis: ‘God verhinderde Daniëls vijanden niet hem in de leeuwenkuil te werpen; Hij liet toe dat boze engelen en slechte mensen zover hun plannen volvoerden; maar dit deed Hij om de bevrijding van zijn dienstknecht in een helderder licht te stellen, terwijl de nederlaag van de vijanden van waarheid en recht des te volkomener zou zijn.

`Dit verhaal heeft in ieder geval voor Daniël een goed einde. Hoe zit het dan met die verhalen die niet eindigen met bevrijding? Hoe kunnen we die begrijpen? Sommige daarvan staan zelfs in de Bijbel!`

