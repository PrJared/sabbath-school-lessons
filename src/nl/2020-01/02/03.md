---
title:  Geloof onder druk
date:   06/01/2020
---

Bij aankomst in Babylon moeten deze vier jonge mannen een serieuze uitdaging wat betreft hun geloof en overtuigingen het hoofd bieden. Zij worden uitgekozen om een speciale training te ondergaan om de koning te dienen. Koningen kozen wel vaker een aantal van hun beste gevangenen uit om te dienen in het koninklijk paleis. Daardoor gingen zij hun loyaliteit geven aan de koning en de goden van het rijk dat hen gevangen nam. Dat hele proces was inderdaad bedoeld om tot een soort van bekering en indoctrinatie te komen die zou resulteren in een verandering van wereldbeeld. Als onderdeel van dat proces worden de namen van de Hebreeuwse gevangenen veranderd. Zo verander je het ‘eigendomsrecht’ en ook hun bestemming.

Door de ballingen een andere naam te geven, willen de Babyloniërs gezag over hen uitoefenen en hen dwingen de waarden en de cultuur van Babylon over te nemen. Hun oorspronkelijke namen verwijzen naar de God van Israël en die worden vervangen door namen die de buitenlandse goden vereren. Daarnaast bepaalt de koning dat de jonge mannen moeten eten van zijn tafel en dat heeft in de oudheid verregaande consequenties. Het betekende onverdeelde loyaliteit aan de koning en maakte duidelijk dat zij afhankelijk waren van hem. Aangezien het voedsel gewoonlijk aan de god of de goden van het rijk werd aangeboden, had het eten daarvan ook een diepgaande religieuze betekenis. Het betekende duidelijk dat je het aanbiddingssysteem van de koning accepteerde en daaraan deelnam.

De omstandigheden waarin Daniël en zijn metgezellen zich bevinden vormen echt een uitdaging. Om tegelijkertijd trouw te blijven aan God en de overweldigende macht van dit rijk te overleven, is niets minder dan een wonder nodig. Babylon zelf was ook een monumentale uitdrukking van menselijke prestaties. De schoonheid van de architectuur van de Babylonische tempels, de hangende tuinen en de rivier de Eufraat die door de stad slingerde, brachten een beeld van onoverwinnelijke kracht en heerlijkheid met zich mee. Daniël en zijn vrienden krijgen een kans op promotie en de mogelijkheid om te genieten van de voordelen en de welvaart van dit systeem. Ze hebben de kans niet langer Hebreeuwse gevangenen te zijn maar om dienaren van dit koninkrijk te worden. Zullen zij hun principes opgeven om het gemakkelijke pad naar heerlijkheid te betreden?

Hoe zouden deze jongens de beslissing om hun overtuigingen op te geven met verstandelijke argumenten hebben kunnen onderbouwen? Op welke manier kun jij vandaag op soortgelijke, subtiele, uitdagingen stuiten?

`Lees Daniël 1:7-20. Welke twee factoren zien we hier aan het werk: de vrije wil van Daniël en de tussenkomst van God? Van welk belangrijk principe is ook hier sprake?`