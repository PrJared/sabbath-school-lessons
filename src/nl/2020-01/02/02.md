---
title:  Gods Soevereiniteit
date:   05/01/2020
---

Op het eerste gezicht begint het boek Daniël met de sombere toon van een nederlaag. Juda heeft zich overgegeven aan Nebukadnessar en het tempelgerei is van Jeruzalem naar het land Sinear gebracht. Het woord Sinear wordt in de Bijbel in Genesis 11:2 genoemd als de locatie van de toren van Babel. Het noemen van Sinear is daarmee een onheilspellend voorteken, want het verwijst naar een project dat is gebaseerd op het openlijk trotseren van God. De bouwers van Babel zijn niet geslaagd in hun poging de hemel te bereiken. Toch lijkt het er van buiten gezien op dat Nebukadnessar en zijn goden, die in het land Sinear wonen, de God van het verbond met Israël hadden overwonnen.

De openingszinnen van Daniël maken duidelijk dat de nederlaag van Jeruzalem niet wordt toegeschreven aan de superieure macht van de Babylonische koning. Dat gebeurde om deze reden: ‘de Heer leverde Jojakim, de koning van Juda, aan hem [Nebukadnessar] uit.’2 God had al veel eerder aangekondigd dat Hij zijn volk als gevangenen naar een vreemd land zou sturen als zij Hem zouden vergeten en het verbond verbreken. Daniël weet dus dat achter de militaire macht van Babylon en daarboven uitstijgend, de God van de hemel het verloop van de geschiedenis in handen heeft. Het is dit duidelijke beeld van Gods soevereiniteit dat deze jonge mannen ondersteunt en hun kracht en moed geeft om de verleiding en de druk van het Babylonische rijk het hoofd te bieden.

`Lees 2 Koningen 21:10-16; 24:18-20; Jeremia 3:13. Waarom laat God Juda en Jeruzalem in handen vallen van de Babyloniërs?`

Wij moeten nu de uitdagingen van de eenentwintigste eeuw onder ogen zien en we moeten opnieuw zicht krijgen op de God die zo schitterend wordt weergegeven in het boek Daniël. Volgens dit boek is de God die wij dienen niet alleen de drijvende kracht achter de geschiedenis door zijn soevereiniteit. Hij is ook degene die genadig ingrijpt in de levens van mensen. Hij voorziet hen van essentiële hulp in tijden van nood. We zullen later zien dat, wat God heeft gedaan voor de Hebreeuwse gevangenen, Hij zal doen voor zijn volk in de eindtijd, ongeacht de aard van de verschillende aanvallen op hen en hun geloof.

Wat zijn enkele van de uitdagingen waar jij nu in je geloof voor staat? Die kunnen van buitenaf, vanuit de kerk, of vanuit je eigen persoonlijke karakterfouten komen. Hoe kun je leren op de kracht van God te steunen om je te helpen te overwinnen wat er ook voor je ligt?

`Lees Daniël 1. Welke druk wordt er op deze jonge mannen uitgeoefend om zich aan te passen?`