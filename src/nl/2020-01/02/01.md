---
title:  Van Jeruzalem naar Babylon
date:   04/01/2020
---

### Lezen
2 Koningen 21:10-16; Daniël 1; Galaten 2:19-20; Matteüs 16:24-26; 2 Korintiërs 4:17; Jakobus 1:5.

> <p>Kerntekst</p>
> ‘En God schonk de vier jongemannen wijsheid, kennis en verstand van alle geschriften; bovendien was Daniël bij machte alle mogelijke visioenen en dromen uit te leggen.’ Daniël 1:17

De Bijbel schrikt er niet voor terug de zwakheden van de gevallen mens te laten zien. Vanaf Genesis 3 worden de zonde van de mens met de trieste gevolgen daarvan treffend weergegeven. Tegelijkertijd zien we ook gevallen van mensen die grote trouw aan God laten zien, zelfs wanneer ze worden geconfronteerd met krachtige aansporingen om allesbehalve trouw te zijn. Enkele van de meest aangrijpende voorbeelden van dergelijke trouw staan in het boek Daniël.

Wanneer we het boek Daniël bestuderen, moeten we in gedachten houden dat God de ware held van het boek is. We zijn gewend aan de verhalen die de trouw van Daniël en zijn vrienden benadrukken. Daardoor vergeten we misschien wel de trouw van God centraal te stellen. Hij begeleidde en ondersteunde die vier jonge mannen terwijl ze de macht en de bekoring van het Babylonische rijk trotseerden. Het is al uitdagend genoeg om dat in je eigen land en op je eigen plek te doen. Het is een heel ander verhaal wanneer je daarmee wordt geconfronteerd en je tegelijkertijd te maken hebt met de druk die een vreemd land, cultuur en religie uitoefenen. De menselijke hoofdrolspelers gaan de uitdagingen aan, net zoals de apostel Paulus, ’want ik weet in wie ik mijn vertrouwen heb gesteld’1