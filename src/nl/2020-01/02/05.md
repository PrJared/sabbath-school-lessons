---
title:  Wijs en zonder gebrek
date:   08/01/2020
---

Daniël en zijn metgezellen worden gekozen voor koninklijke dienst omdat ze voldoen aan het profiel dat Nebukadnessar heeft opgesteld. Volgens de koning moeten zijn dienaren ‘zonder gebreken’ zijn en ‘aantrekkelijk’ zijn.6 Het is interessant te bedenken dat offers en mensen die werkzaam zijn in het heiligdom ook geen ‘gebrek’ mogen hebben.7 De koning van Babylon lijkt zichzelf te vergelijken met de God van Israël, want hij eist soortgelijke eigenschappen voor hen die in zijn paleis dienen. Anderzijds kunnen dergelijke eigenschappen er onbedoeld op wijzen dat Daniël en zijn landgenoten levende offers werden voor God toen ze de uitdagingen van het Babylonische rijk onder ogen moesten zien.

`Lees Galaten 2:19-20; Matteüs 16:24-26; 2 Korintiërs 4:17. Wat vertellen deze verzen ons over hoe we trouw kunnen blijven te midden van verleidingen?`

God honoreert de loyaliteit van deze vier Hebreeuwse gevangenen. Aan het einde van hun tiendaagse proefperiode zien ze er gezonder en beter doorvoed uit dan de studenten die hebben gegeten van de koninklijke tafel. ‘God schonk de vier jongemannen wijsheid, kennis en verstand van alle geschriften; bovendien was Daniël bij machte alle mogelijke visioenen en dromen uit te leggen.’8 Deze gave speelt een belangrijke rol in Daniëls profetische bediening.

Zoals God het geloof honoreert van zijn dienaren aan het Babylonische hof, zo geeft Hij ons wijsheid als wij met de uitdagingen van deze wereld worden geconfronteerd. De ervaring van Daniël en zijn metgezellen leert ons dat het inderdaad mogelijk is onbesmet te blijven ondanks de corrupt makende elementen van onze samenleving. We leren ook dat we ons niet hoeven af te zonderen van de maatschappij en het culturele leven om God te kunnen dienen. Daniël en zijn metgezellen leven niet alleen midden in een cultuur die is gebaseerd op leugens, fouten en mythen, maar ze zijn zelfs geschoold in die leugens, fouten en mythen. Toch blijven ze trouw.

Te midden van culturele en sociale invloeden die tegengesteld zijn aan ons geloof staan we altijd en overal voor de uitdaging trouw te blijven aan wat we geloven. Ga na wat de negatieve invloeden zijn van jouw cultuur en vraag jezelf af: hoe succesvol ben ik om die te weerstaan?