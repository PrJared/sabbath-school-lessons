---
title:  Beproefd door het vuur
date:   21/01/2020
---

De koning legt de drie Hebreeuwse mannen de aanbidding op van het beeld. Dat is een schaamteloze imitatie van de tempelverering in Jeruzalem, zoals zij in hun jonge jaren hebben meegemaakt. Hoewel ze in dienst zijn van het rijk en trouw zijn aan de koning, zorgt hun trouw aan God ervoor dat er grenzen zijn aan hun loyaliteit als mens. Ze zijn bereid de koning te blijven dienen als trouwe bestuurders, maar ze kunnen aan deze ceremonie geen deel hebben.

`Lees Exodus 20:3-6; Deuteronomium 6:4. Wat brengen deze teksten over wat zeker invloed heeft gehad op de stellingname van deze mannen?`

Alle mensen buigen zich bij het geluid van de muziekinstrumenten neer in gehoorzaamheid aan de opdracht van de koning en ze aanbidden het gouden beeld. Alleen deze drie, Sadrach, Mesach en Abednego durven de koning ongehoorzaam te zijn. Een aantal Babyloniërs brengt de zaak onmiddellijk onder de aandacht van de koning. De aanklagers proberen de koning woedend te maken door te zeggen: het was de koning zelf die deze drie jongemannen de leiding gaf over de provincie Babel; deze Joodse mannen dienen de goden van de koning niet; en zij aanbidden het gouden beeld niet dat de koning had opgericht. Ondanks zijn woede tegen hen, biedt de koning deze drie mannen een tweede kans. De koning is bereid de hele procedure te herhalen zodat deze mannen kunnen terugkomen op hun stellingname en het beeld aanbidden. Als ze dat weigeren, worden ze in de brandende oven geworpen. Nebukadnessar sluit zijn oproep af met een zeer arrogante pretentie: ‘welke god zal jullie dan uit mijn handen kunnen redden?’

Begiftigd met een bovennatuurlijke moed, zeggen ze dit tot de koning: ‘als de God die wij vereren ons uit een brandende oven en uit uw handen kan redden, zal Hij ons redden. Maar ook al redt Hij ons niet, majesteit, weet dan dat wij uw goden niet zullen vereren, noch zullen buigen voor het gouden beeld dat u hebt opgericht.’

`Hoewel ze weten dat God hen kan redden, hebben ze geen garantie dat Hij dat ook zal doen. Toch weigeren ze het bevel van de koning te gehoorzamen, ook al weten ze dat ze levend kunnen worden verbrand. Hoe komen we aan zo’n soort geloof?`