---
title:  Het geheim van zo'n geloof
date:   23/01/2020
---

Als we nadenken over de ervaring van Sadrach, Mesach en Abednego, kunnen we ons afvragen: wat is het geheim van zo’n sterk geloof? Hoe is het mogelijk dat ze bereid waren levend te verbranden in plaats van het beeld te aanbidden? Denk eens aan alle manieren waarop ze het neerbuigen en zich onderwerpen aan de bevelen van de koning op een verstandelijke manier hadden kunnen beredeneren. Ondanks het feit dat ze beseften dat ze gedood konden worden, zoals dat met zoveel anderen was gebeurd, blijven ze toch standvastig staan.

`Lees Hebreeën 11. Wat leert dit hoofdstuk ons over wat geloof is?`

Om een dergelijk geloof te ontwikkelen, moeten we begrijpen wat geloof is. Sommige mensen hebben een kwantitatieve kijk op het geloof. Zij meten hun geloof door te kijken naar de antwoorden die ze lijken te ontvangen van God. Ze gaan naar het winkelcentrum en bidden om een parkeerplaats. Als ze er toevallig één krijgen bij aankomst, trekken ze de conclusie dat zij een sterk geloof hebben. Als alle plekken bezet zijn, kunnen ze denken dat hun geloof niet sterk genoeg is in de ogen van God om naar hun gebeden te luisteren. Dit begrip van geloof wordt gevaarlijk want het probeert God te manipuleren. Het houdt geen rekening met Gods soevereiniteit en wijsheid.

Het ware geloof dat de vrienden van Daniël tonen, kun je afmeten aan de kwaliteit van onze relatie met God en het daaruit voortvloeiende absolute vertrouwen in God. Authentiek geloof probeert niet Gods wil in die richting te buigen zodat die overeenkomt met onze wil. Het gaat veeleer om het overgeven van onze wil aan de wil van God. Zoals we hebben gezien, weten die drie Hebreeuwse mannen niet precies wat God in petto heeft voor hen wanneer zij besluiten de koning te weerstaan en trouw te blijven aan God. Ze besluiten het goede te doen ondanks de consequenties. Dit is kenmerkend voor een volwassen en echt geloof. We tonen echt geloof wanneer we bidden tot de Heer voor wat we willen, maar dat we het vervolgens aan Hem toevertrouwen om te doen wat het beste is voor ons. Dat vertrouwen hebben we zelfs als we op dat moment niet begrijpen wat er gebeurt of waarom.

`Hoe kunnen we van dag tot dag ons geloof oefenen, zelfs in die ‘kleine dingen’? Hoe kan dat ons helpen te groeien in geloof en klaar te zijn voor grotere uitdagingen? Waarom zijn de tests wat betreft de ‘kleine dingen’ in veel opzichten het belangrijkste?`