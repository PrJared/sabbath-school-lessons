---
title:  De oproep tot aanbidding
date:   20/01/2020
---

`Lees Daniël 3:8-15; Openbaring 13:11-18. Welke overeenkomsten zijn er tussen wat er in de tijd van Daniël gebeurt en wat er in de toekomst zal gebeuren?`

Het gouden beeld staat op de vlakte van Dura. Die naam betekent in het Akkadisch ‘ommuurde plaats’ en geeft de indruk dat die ommuurde ruimte een groot heiligdom is. Alsof dat nog niet genoeg is, kan die brandende oven in de buurt daarvan heel goed het idee oproepen van een altaar. Babylonische muziek maakt ook deel uit van de liturgie. Er worden zeven muziekinstrumenten genoemd, om zo de volledigheid en de effectiviteit van de voorschriften wat betreft aanbidding over te brengen.

We worden vandaag de dag van alle kanten gebombardeerd met oproepen nieuwe levensstijlen en nieuwe ideologieën aan te nemen. We worden ook opgeroepen onze toewijding aan het gezag van God achter ons te laten zoals dat wordt verwoord in zijn Woord. We moeten onze trouw geven aan de hedendaagse opvolgers van het Babylonische rijk. De bekoring van deze wereld lijkt soms overweldigend, maar we moeten blijven bedenken dat onze ultieme trouw toebehoort aan God die onze Schepper is.

Volgens de profetische kalender leven we in de laatste dagen van de geschiedenis van deze aarde. Openbaring 13 kondigt aan dat de bewoners van de aarde worden opgeroepen het beeld van het beest te aanbidden: ‘Verder liet het bij alle mensen, jong en oud, rijk en arm, slaaf en vrije, een merkteken zetten op hun rechterhand of op hun voorhoofd.’

Er wordt gezegd dat zes groepen mensen het beeld van het beest aanbidden: ‘jong en oud, rijk en arm, slaaf en vrije’. Het getal van het beest is 666 en dat benadrukt ook het getal zes. Dit laat zien dat het beeld van Nebukadnessar slechts een illustratie is van wat het Babylon van de laatste dagen zal doen.3 Daarom doen we er goed aan veel aandacht te besteden aan wat er gebeurt in dit verhaal en hoe God soeverein richting geeft aan de zaken van deze wereld.

`Aanbidding is niet alleen buigen voor iets of iemand en openlijk je ultieme loyaliteit daaraan belijden. Wat zijn andere, veel subtielere manieren, waarop we uiteindelijk iets anders aanbidden dan onze Heer?`