---
title:  De heiligen van de hoogste God
date:   20/02/2020
---

`Lees Daniël 7:18,21-22,25,27. Wat gebeurt er met Gods mensen volgens deze teksten?`

De ‘heiligen van de hoogste God’ is een beschrijving van Gods volk. Zij worden aange- vallen door die macht die wordt voorgesteld door de kleine horen. Ze worden vervolgd omdat zij erop staan trouw te blijven aan het Woord van God. Dat gebeurt in de tijd van de pauselijke heerschappij. De christenen werden vervolgd door het vierde dier zelf en dat is in de tijd van het heidense Romeinse Rijk. De vervolging die in Daniël 7:25 wordt genoemd is een vervolging van de heiligen door de kleine horen, en die komt pas op als de heidense fase van Rome voorbij is.

Gods volk zal niet voor altijd worden onderworpen aan onderdrukking door wereldse machten. Het koninkrijk van God zal de koninkrijken van deze wereld vervangen. Het is interessant op te merken dat in het visioen zelf de heerschappij wordt gegeven aan de Mensenzoon: ’een eeuwige heerschappij die nooit ten einde zou komen’. (Daniël 7:14) In de uitleg die de engel geeft, zijn het de ‘heiligen’ die het koninkrijk ontvangen. (Daniël 7:18) Er is hier geen sprake van tegenspraak. Want de Mensenzoon staat in verbinding met God en met de mens. Zijn overwinning is de overwinning van hen die Hij vertegenwoordigt. 

Wanneer de hogepriester vraagt of Jezus de Messias is, de Zoon van de Gezegende, verwijst Jezus terug naar teksten uit het Oude Testament. (Psalm 110:1; Daniël 7:13-14) Hij zegt: ‘Dat ben ik, en u zult de Mensenzoon aan de rechterhand van de Machtige zien zitten en Hem zien komen op de wolken van de hemel.’ (Marcus 14:62) Daarom is Jezus degene die ons vertegenwoordigt in die hemelse rechtszitting. Hij heeft de machten van de duisternis al verslagen en Hij laat degenen die dicht bij Hem komen, delen in die overwinning. Daarom is er geen reden om angst te hebben. De apostel Paulus zegt treffend: ‘Maar wij zegevieren in dit alles glansrijk dankzij Hem die ons heeft liefgehad. Ik ben ervan overtuigd dat dood noch leven, engelen noch machten noch krachten, heden noch toekomst, hoogte noch diepte, of wat er ook maar in de schepping is, ons zal kunnen scheiden van de liefde van God, die Hij ons gegeven heeft in Christus Jezus, onze Heer.’ (Romeinen 8:37-39)

`Kijk hoe nauwkeurig Daniëls visioen de geschiedenis beschrijft, duizenden jaren van tevoren. Hoe kan dit ons helpen te leren vertrouwen op alle beloftes van God voor de toekomst?`
