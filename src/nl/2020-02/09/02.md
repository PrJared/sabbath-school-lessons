---
title:  Een platte aarde?
date:   24/05/2020
---

Over het algemeen wordt aangenomen dat men in vroegere tijden geloofde in een platte aarde. Om diverse goede redenen begrepen de meeste mensen echter dat de aarde rond was. Tot op vandaag zijn er mensen die beweren dat de Bijbel een platte aarde onderwijst.

`Lees Openbaring 7:1 en 20:7-8. Wat is de context van deze verzen? Nog belangrijker is de vraag of ze onderwijzen dat de aarde plat is?`

Johannes, de auteur van deze verzen, profeteert over de eindtijd wanneer hij de vier engelen omschrijft ‘die bij de vier hoeken van de aarde staan. Zij hielden de vier winden van de aarde in bedwang.’ (Openbaring 7:1) Hij herhaalt het woord ‘vier’ drie keer om de engelen te verbinden met de vier richtingen van het kompas. Hij gebruikt hier dus figuurlijke taal, net zoals wij dat zelf doen wanneer we bijvoorbeeld zeggen dat ‘de zon ondergaat’ of dat de wind ‘opkwam uit het oosten’. Door deze profetische teksten op een letterlijke manier te interpreteren, terwijl de context wijst op een symbolische betekenis van noord, zuid, oost en west, worden deze passages uit hun verband getrokken en laat je ze iets zeggen dat ze helemaal niet bedoelen. Toen Jezus zei ‘Want uit het hart komen boze gedachten, moord, overspel, ontucht, diefstal, valse getuigenissen en laster’ (Matteüs 15:19), had Hij het immers niet over de menselijke fysiologie of over een letterlijk mensenhart. Hij gebruikte deze uitdrukking om een morele les te onderwijzen.

`Lees Job 26:7-10; Jesaja 40:21-22. Wat leren deze teksten ons over deze aarde? `

 In Job 26:7 wordt de aarde beschreven als een object dat zweeft in de ruimte: ‘Hij strekt het noorden uit boven de woeste leegte, en hangt de aarde op – boven het niets’. De wereld is een ‘cirkel’ of een bol (Job 26:10). Jesaja 40:22 verkondigt: ‘Hij troont boven de schijf van de aarde – haar bewoners zijn als sprinkhanen –, Hij spreidt de hemel uit als een doek, spant hem uit als een tent om in te wonen.’

`Verplaats jezelf in de positie van iemand die duizenden jaren geleden leefde. Welk bewijs heb je dat de aarde beweegt? Of vind je het beschikbare bewijs voor een stilstaande wereld overtuigender? Wat voor bewijs heb je dat de aarde plat of juist rond is?`

`Job 26:7 Wat leert ons dit over de aarde?`
