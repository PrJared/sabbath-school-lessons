---
title:  Schepping en tijd
date:   27/05/2020
---

`Lees Genesis 5 en 11. Hoe geeft de Bijbel de geschiedenis van de mensheid weer, van Adam tot Noach en van Noach tot Abraham?`

Het unieke karakter van de geslachtsregisters in de Bijbel komt voort uit het feit dat ze het element van tijd bevatten. Daarom omschrijven sommige geleerden ze terecht als ‘chronogenealogieën’. Ze bevatten een in elkaar grijpend mechanisme waarbij de informatie over de opeenvolgende geslachten wordt verbonden met tijdsperiodes, zodat ‘toen Persoon één een x aantal jaren geleefd had, verwekte hij Persoon twee. Na de geboorte van Persoon twee leefde Persoon één nog y jaar en hij verwekte vele andere zonen en dochters.’ Genesis 5 voegt daar nog aan toe dat ‘Persoon één in totaal z jaar leefde’. Dit systeem voorkomt dat bepaalde generaties werden weggelaten of juist werden toegevoegd. Genesis 5 en 11 bevatten een aaneengesloten lijn van afstammelingen. Dat wordt bevestigd door 1 Kronieken 1:18-27 waarin er geen sprake is van toegevoegde of ontbrekende generaties. Zo verklaart de Bijbel zichzelf.

Joodse en christelijke uitleggers zijn bijna 2000 jaar van mening geweest dat deze teksten de geschiedenis in kaart brengen en ons in staat stellen op een nauwkeurige manier het tijdstip van de zondvloed en de leeftijd van de aarde te bepalen, op z’n minst vanaf de zeven scheppingsdagen in Genesis 1-2. In de afgelopen tientallen jaren zijn er pogingen ondernomen Genesis 5 en 11 te herinterpreteren om langere tijdperiodes mogelijk te maken. Sommige mensen, die toch ook onvolmaakt zijn, leggen archeologische en historische data zo uit dat ze dat lijken te suggereren. Dit werpt ernstige vragen op over de geloofwaardigheid van het Bijbelse verslag.

Als we Gods idee van tijd en de voortgang daarvan door de geschiedenis willen begrijpen, moeten we erkennen dat deze twee hoofdstukken Adam zowel historisch als theologisch verbinden met de rest van de mensheid en God met de mens. Dat gebeurt in tijd en ruimte. Genesis 5 en 11:10-26 verschaffen het tijdsbestek en de menselijke keten die Gods volk verenigen met de man die God schiep als het hoogtepunt van de zesdaagse schepping van deze wereld.’ (Gerhard F. Hasel, ‘The Meaning of the Chronogenealogies of Genesis 5 and 11’, Origins 7/2 [1980], p. 69)

`Deze teksten maken om gegronde en belangrijke redenen deel uit van het Oude Testament. Welke waarschuwing van Paulus in 1 Timoteüs 1:4 en Titus 3:9 moeten we echter in gedachten houden bij het bestuderen en bespreken van dergelijke teksten?`

`Genesis 5 en 11 Hoe geeft de Bijbel de geschiedenis van de mensheid weer?`
