---
title:  Historicisme en profetie
date:   07/06/2020
---

De fundamentele methode die zevendedagsadventisten gebruiken om de profetieën te be- studeren noemen we het ‘historicisme’. Het gaat om het principe dat vele van de voornaamste profetieën in de Bijbel een onafgebroken en rechtlijnige ontwikkeling volgen in de geschiedenis, van het verleden naar het heden en tot in de toekomst. Deze methode lijkt op hoe u de geschiedenis zou bestuderen op school. We doen dat omdat de Bijbel zelf de profetieën zo uitlegt.

`Lees Daniël 2:27-45. Waaruit kunnen we opmaken dat het in deze droom gaat om een voortdurende, ononderbroken opeenvolging van machten door de geschiedenis heen? Hoe laat de Bijbel zelf zien hoe we deze apocalyptische (met betrekking tot de eindtijd) profetie moeten interpreteren?`

Merk op dat het koninkrijk van Nebukadnessar wordt omschreven als het hoofd van goud. Daarom identificeert Daniël Babylon als het eerste koninkrijk (Daniël 2:38). Vervolgens zegt hij dat ‘na u een ander koninkrijk zal opkomen, minder machtig dan het uwe, en daarna nog een, van brons, dat zal heersen over de hele aarde’ en dan volgt er nog een vierde koninkrijk (Daniël 2:39-40). Dat deze machten elkaar zonder onderbreking opvolgen, blijkt ook uit het beeld zelf. Vanaf het hoofd tot aan de tenen wordt elk koninkrijk namelijk weergegeven als de onderdelen van een heel lichaam. Ze zijn met elkaar verbonden, net zoals de tijd en de geschiedenis.

In Daniël 7 en 8 wordt precies hetzelfde onderwezen, zij het nu niet met een beeld als symbool maar met specifieke dieren. Vier aardse koninkrijken (in Daniël 8 drie) volgen elkaar zonder enige onderbreking op. Ze beginnen in de oudheid waarna hun reis door de geschiedenis naar het heden en de toekomst gaat, tot op het moment dat Christus terugkeert en God zijn eeuwig koninkrijk vestigt. Het beeld van Daniël 2 en de opeenvolgende visioenen in Daniël 7 en 8 zorgden voor de basis van de protestantse historische interpretatie van de profetieën. Zevendedagsadventisten houden daar vandaag de dag nog steeds aan vast. 

` Lees Johannes 14:29. Wat zegt Jezus dat ons kan helpen de werking van profetieën te begrijpen?`

`Wat is het grote voordeel dat wij hebben, aangezien de geschiedenis, die iemand in de tijd van Babylon niet kende, nu al voor het grootste gedeelte heeft plaatsgevonden?`

`Daniël 2:27-45 Wat betekent deze droom?` 
