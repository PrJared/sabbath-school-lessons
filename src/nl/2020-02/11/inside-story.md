---
title:  Zendingsbericht
date:   12/06/2020
---

#### Waarom lijden? 

_Axel Domingues, 31 , Ierland_

Toen ze nog maar veertien jaar oud was, pleegde mijn zusje zelfmoord. Verteerd door verdriet besloot mijn moeder dat ze een ander kind op de wereld zou zetten, dan ook weer een meisje. Tot haar teleurstelling kreeg ze mij – een jongen. 

Mijn moeder voedde me op in Faro, een stad in het zuiden van Portugal, met een broer die negen jaar ouder was dan ik. Vader woonde in het Midden-Oosten en werkte daar in de bouw. Moeder was altijd verdrietig. Die droefheid werd nog erger toen mijn vader van haar scheidde en mijn broer uit huis ging. Daarna werd ze in het ziekenhuis opgenomen met kanker en ik, maar elf jaar oud, werd ondergebracht bij familieleden. 

Mijn moeder was nooit naar de kerk gegaan, mijn familieleden namen me elke zondag mee. Toen ik over God leerde, begon ik te bidden dat ze genezen mocht worden. Twee jaar gingen voorbij en moeder overleed. Naar mijn idee sloeg het nergens op en ik besloot dat God een fabeltje was. Ik ging niet langer naar de kerk en nadat mijn vader uit Portugal was teruggekomen, bleef ik bij hem en zijn nieuwe gezin.

Mijn leven liep totaal uit de hand toen ik naar de universiteit ging. Ik dronk en gebruikte drugs. Ik luisterde naar de verkeerde soort muziek en hield me bezig met satanisme. Een aantal ontmoetingen met geestelijke wezens beangstigden me zo erg dat ik begon te geloven in het bestaan van een geestelijke wereld die met het blote oog niet te zien was. 

Na mijn twintigste verjaardag begon ik te oogsten wat ik had gezaaid. Ik leefde in een voortdurende angst voor boze geesten. Ik wilde ophouden met roken en het gebruiken van drugs, maar het lukte me niet. Tot het moment dat ik te horen kreeg dat één van mijn vrienden, een aan drugs verslaafde atheïst, zich had laten dopen. ‘Wat is er met jou aan de hand?’, vroeg ik. ‘Waarom heb je je laten dopen?’ ‘Ik heb de Bijbel gelezen en ik geloof wat er staat’, zei hij. 

Om de één of andere reden vertelde ik hem over mijn angst voor boze geesten. Aandachtig luisterde hij. ‘Waarom lees je de Bijbel niet?’, zei hij. Dat was een goede vraag. God was al lang geen fabeltje meer voor me. Ik wist dat boze geesten bestonden en ik had het idee dat ze in toom werden gehouden door een hogere macht. Ik las de Bijbel en bad. 

Terwijl ik las, merkte ik een duidelijke, innerlijke stem op die tegen me zei, ‘Laat je verslavingen achter je’. Ik wilde niet alles opgeven en ik dacht, ‘Ik kan nog wel genieten van een paar dingen’. Toen drong het tot me door dat ik nooit in staat was geweest om gedeeltelijk van mijn verslavingen af te komen, waarom zou ik niet gewoon eens proberen om met alles tegelijk op te houden? Op dat moment kwam er een slechte stem in mijn gedachten. ‘Waar ben je mee bezig?’, vroeg die. Bij het horen van de stem besefte ik dat het menens was. Onmiddellijk zette ik een punt achter al mijn verslavingen. 

Het was een genot om de Bijbel te lezen. Genesis 3 liet me zien dat God de mens bij de zondeval niet verlaten had en over een verlossingsplan beschikte. Ik zag dat Gods profetieën over de Israëlieten in vervulling kwamen. Mijn geloof nam toe en ik besefte dat de Bijbel geen fictie was. Maanden gingen voorbij, ik studeerde af en verhuisde naar Dublin, Ierland, om daar te werken als programmeur. 

Op een dag stuurde mijn vriend, die vroeger atheïst was geweest, me een link door van een lezing op YouTube over de oorsprong van zonde. Ik mocht de spreker, een adventistische evangelist, en ik zocht meer lezingen op van hem. Toen hij in een bepaalde lezing echter sprak over de zaterdag als de sabbat, wees ik de boodschap af als “te raar”. Toch was het deze sabbatslezing die zich in mijn gedachten nestelde. In het Portugees, mijn moedertaal, is ‘sábado’ of sabbat het woord voor ‘zaterdag’. Het leek me logisch dat er een Bijbelse verklaring moest zijn voor het feit dat de hele christelijke wereld de zondag eerbiedigde en ik was vastbesloten om die verklaring in de Bijbel te vinden. Toch vond ik geen enkel vers waarin stond dat de sabbat van de zaterdag in de zondag was veranderd. 

Ik keerde me weer tot de adventistische evangelist op YouTube. Zijn preken over de sabbat en de profetieën in de eindtijd klopten en ik aanvaardde de Adventkerk als de kerk van God. Nadat ik online op het adres van een Adventkerk was gestuit, begon ik de erediensten en later de Bijbelstudies bij te wonen. Langzamerhand begreep ik waarom ik zoveel lijden had moeten doorstaan in mijn kindertijd. Het was niet Gods schuld. De oorzaak lag bij de zonde en bij de slechte keuzes die ik en andere mensen in mijn leven hadden gemaakt. Zoals David zei in Psalm 16:4, ‘Wie andere goden volgen, wacht veel verdriet’. 

Ik werd gedoopt op 26-jarige leeftijd. Vandaag de dag ben ik gelukkig getrouwd met Joana, een Braziliaanse verpleegster, die ik heb ontmoet in de Adventkerk in Dublin. Zij is ook gedoopt in Ierland. We werken, geven Bijbelstudies en zetten ons in voor de kerk. We bidden ervoor dat God ons laat zien wat Hij voor ons in petto heeft. 

Dank u voor u gaven tijdens de collecte van de dertiende sabbatschool in 2017. Ze hebben het mogelijk gemaakt dat een kerk en een buurthuis geopend konden worden in Dublin, Ierland, de nieuwe woonplaats van Axel.
