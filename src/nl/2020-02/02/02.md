---
title:  De bijbel als goddelijke openbaring
date:   05/04/2020
---

`Lees 2 Petrus 1:19-21. Hoe geeft Petrus te kennen wat zijn overtuiging is over de oorsprong van de profetische boodschap in de Bijbel?`

De Bijbel is niet als elk ander boek. Volgens de apostel Petrus werden de profeten zo door de heilige Geest geleid dat de inhoud van hun boodschap van God kwam. Zij hadden die niet zelf bedacht. Het zijn geen ‘vernuftige verzinsels’ (2 Petrus 1:16). Ze hebben een goddelijke oorsprong en zijn daarom waar en betrouwbaar. ‘Mensen die namens God spraken, werden daartoe altijd gedreven door de heilige Geest’ (2 Petrus 1:21). God had de leiding over wat hun werd geopenbaard en waarmee Hij uitverkoren mensen zijn wil bekend maakte.

Het is onmiskenbaar dat er in de Bijbel sprake is van directe, mondelinge communicatie tussen God en bepaalde mensen. Daarom heeft de Bijbel een uitzonderlijk, goddelijk gezag. Dat goddelijke element moet in gedachten worden gehouden als je de Schrift uitlegt. Omdat ze onze heilige God als Auteur hebben, worden deze Bijbelse boeken terecht beschreven als ‘heilige geschriften’ (Romeinen 1:2; 2 Timoteüs 3:15). Ze werden gegeven met een praktisch doel voor ogen: ‘om onderricht te geven, om dwalingen en fouten te weerleggen, en om op te voeden tot een deugdzaam leven, zodat een dienaar van God voor zijn taak berekend is en voor elk goed doel volledig is toegerust’ (2 Timoteüs 3:16-17). Wij hebben ook de hulp van de heilige Geest nodig om in ons leven toe te kunnen passen wat God in zijn Woord heeft geopenbaard. Volgens de apostel Petrus is de interpretatie van het goddelijke, geopenbaarde Woord geen zaak van wat wij daar zelf van vinden. We hebben zijn Woord en de heilige Geest nodig om het op de juiste manier te begrijpen.

De Bijbel zegt ons ook dat ‘God, de HEER, niets doet zonder dat Hij zijn plan heeft onthuld aan zijn dienaren, de profeten’ (Amos 3:7). Het Bijbelse woord voor ‘onthullen’ (of variaties daarop) geeft te kennen dat iets wat eerst verborgen was, nu ontsloten of aan het licht is gebracht en daarmee bekend wordt en zichtbaar. Als mensen hebben we behoefte aan een dergelijke onthulling of openbaring. We zijn immers zondige wezens, gescheiden van God door de zonde en daarom afhankelijk van Hem om te weten wat zijn wil is.

`Het is al moeilijk genoeg de Bijbel te gehoorzamen, al geloven we in zijn goddelijke oorsprong. Wat zijn de gevolgen als we die goddelijke oorsprong betwijfelen?`

`2 Petrus 1:19-21 Wat zegt Petrus over de profetische woorden?`
