---
title:  Wat Christus en de Bijbel gemeen hebben
date:   08/04/2020
---

`Lees Johannes 1:14; 2:22; 8:31-32; 17:17. Welke overeenkomsten ziet u tussen Jezus, het mens geworden Woord van God, en de Bijbel, het geschreven Woord van God?`

Er is een overeenkomst tussen Jezus als het Woord van God, dat mens is geworden en 02 het geschreven Woord van God, de Bijbel. Net zoals Jezus op bovennatuurlijke wijze door de heilige Geest werd verwekt en toch uit een vrouw is geboren, zo heeft ook de Bijbel een bovennatuurlijke oorsprong, maar is tot ons gekomen door mensen. Jezus Christus werd een mens in tijd en ruimte. Hij leefde in een specifieke periode en op een bepaalde plaats. Toch doet dit geen afbreuk aan zijn goddelijkheid en het zorgt er ook niet voor dat je de betekenis van Jezus historisch gezien kunt relativeren. Hij is de enige Verlosser voor alle mensen, over de gehele wereld en op elk moment in de tijd (Handelingen4:12). Gods geschreven Woord werd ook op een specifiek moment en in een bepaalde cultuur gegeven. Net zoals Jezus Christus is de Schrift echter niet tijds- of plaatsgebonden. Het is bindend voor alle mensen over de gehele wereld.

Toen God zich openbaarde, daalde Hij af tot het niveau van de mens. Jezus’ menselijke natuur vertoonde alle tekenen van de zwakheden en consequenties die zo’n 4000 jaar degeneratie met zich mee hebben gebracht. Toch was Hij zonder zonde. Op gelijke wijze is de Schrift in menselijke taal geschreven en niet in een ‘foutloze, bovenmenselijke’ taal die niemand spreekt of kan begrijpen. Elke taal heeft zijn beperkingen. De Schepper van de mensheid heeft ook de menselijke taal geschapen. Hij is volledig in staat zijn wil op een betrouwbare manier aan de mens te communiceren, zonder ons te misleiden.

Elke vergelijking heeft zijn grenzen. Jezus Christus en de Schrift zijn niet identiek. De Bijbel is geen menswording van God. God is geen boek. God werd in Jezus Christus mens. We hebben de Schrift lief omdat we de Verlosser aanbidden die op elke bladzijde wordt verkondigd. De Bijbel is een unieke en onafscheidelijke eenheid van het goddelijke en het menselijke. Ellen White zag dit heel duidelijk: ‘In de Bijbel, met zijn door God geschonken waarheid die in menselijke taal is uitgedrukt, vormen het goddelijke en het menselijke een eenheid. Zo’n eenheid bestond ook in de natuur van Christus, die de Zoon van God en de Zoon des mensen was. Wat van Christus gezegd is, ‘het Woord is vlees geworden en heeft onder ons gewoond’ (3 Johannes 1:14), geldt dus ook voor de Bijbel.’ (Ellen White, De grote strijd, p. 9-10)

`Waarom moet de Bijbel het fundament vormen van ons geloof? Hoe zou het met ons gesteld zijn als de Bijbel er niet was?`

`Johannes 1:14; 2:22; 8:31-32; 17:17 Welke overeenkomsten ontdekken we in deze teksten?`
