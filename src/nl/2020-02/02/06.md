---
title:  De Bijbel in geloof begrijpen
date:   09/04/2020
---

`Lees Hebreeën 11:3,6. Waarom is geloof zo belangrijk om God en zijn Woord te begrijpen? Waarom is het onmogelijk God zonder geloof te behagen?`

Elke oprechte poging iets te leren vindt plaats in de context van geloof. Een kind is door zijn onvoorwaardelijke vertrouwen in zijn of haar ouders in staat nieuwe dingen te leren. Het is ook door een vertrouwensrelatie dat het kind ertoe wordt geleid kennis te maken met de grondbeginselen van het leven en de liefde. Kennis en begrip komen daarom voort uit een liefdevolle relatie en een vertrouwensband. Op soortgelijke wijze zal een goede muzikant een muziekstuk tot in de puntjes kunnen spelen, als hij of zij niet alleen de technische vaardigheden beheerst die nodig zijn om een instrument te spelen, maar ook liefde heeft voor de muziek, de componist en het instrument. Op gelijke wijze zullen wij de Bijbel verkeerd begrijpen wanneer we Gods Woord niet in een geest van liefde en geloof benaderen, maar met een sceptische houding of met systematische twijfel. De apostel Paulus schreef dat het ‘zonder geloof onmogelijk is God vreugde te geven’ (Hebreeën 11:6). Daarom is het absoluut noodzakelijk de Bijbel te bestuderen in geloof en de bovennatuurlijke oorsprong ervan te erkennen, in plaats van deze slechts te zien als een menselijk boek.

Zonder omhaal hebben zevendedagsadventisten dit inzicht in de bovennatuurlijke oorsprong van de Schrift vastgelegd in het eerste geloofspunt van de Adventkerk. Daarin staat: ‘De heilige Schrift, het oude en nieuwe testament, is het geschreven woord van God. De geïnspireerde schrijvers spraken en schreven daartoe gedreven door de heilige Geest. In dit Woord heeft God de mens de nodige kennis tot heil aangereikt. De heilige Schrift is de definitieve, gezaghebbende en onfeilbare openbaring van zijn wil. Deze is de norm voor gedrag en geloofsbeleving, de hoogste openbaringsbron van de geloofsleer en het betrouwbare verslag van Gods daden in de geschiedenis.’ (Psalm 119:105; Spreuken 30:5-6; Jesaja 8:20; Johannes 17:17; 1 Tessalonicenzen 2:13; 2 Timoteüs 3:16-17; Hebreeën 4:12; 2 Petrus 1:20-21; Kerkelijk Handboek, p. 163)

`Wat komen de mensen die de Bijbel niet in geloof benaderen, tekort in hun begrip van de Schrift? Waarom is dit geloof niet blind? Met andere woorden, welke goede redenen hebben wij om dit geloof te bezitten en waarom is geloof zo noodzakelijk wanneer we te maken hebben met de waarheden van de Bijbel?`

`Hebreeën 11:3,6 Waarom is geloof zo belangrijk?`
