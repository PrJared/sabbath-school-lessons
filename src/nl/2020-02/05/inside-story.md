---
title:  Zendingsbericht
date:   01/05/2020
---

#### Eén slechte beslissing 

_Mariusz Maikowski, 55, Polen_

Na maandenlang wekelijks de eredienst te hebben bezocht, waren zeven Poolse gevangenen er klaar voor om gedoopt te worden. Maar hoe en waar konden ze hen dopen? Predikant Mariusz Maikowski had een idee. Bij het komende jeugdevenement zouden de huisgenoten worden gedoopt in de Baltische Zee.

Mariusz vroeg de gevangenisbewaarder of hij ermee instemde dat zij de gevangenen vier dagen zouden vrijlaten – één dag om met de trein naar de kust te reizen, twee dagen om het evenement bij te wonen en één dag om weer naar de gevangenis terug te keren. Gevangenen die goed gedrag vertonen en twee-derde van hun straf hebben uitgezeten, mogen volgens de Poolse wet de gevangenis voor een korte periode verlaten. 

De bewaker stond zes van de zeven gevangenen toe om de reis van 400 kilometer (250 mijl) naar Jaroslawiec te maken. In de daaropvolgende week ging Mariusz, vergezeld door een aantal kerkleden, naar de gevangenis om de gevangenen naar het treinstation te begeleiden. Een andere gevangene, Jurek, hoorde ook over de doopplannen en besloot dat hij ook gedoopt wilde worden. Omdat hij al twee derde van zijn straf had uitgezeten, verliet hij de gevangenis een dag eerder en bracht hij alles in gereedheid om de adventistische groep op hun tocht met de trein te vergezellen. 

De treinreis was een vreugdevolle ervaring. Een kerklid haalde zijn gitaar tevoorschijn en blij zong de groep allerlei christelijke liederen. Halverwege de reis arriveerde de trein bij het station waar Jurek op zou stappen. Maar Jurek kwam niet opdagen. Op sabbat werden de zes gevangenen gedoopt in de Baltische Zee.

Twee dagen later konden de gevangenisbewaarders en de andere gevangenen het niet geloven dat alle zes gevangenen terug waren gekomen. Ze hadden allerlei weddenschappen afgesloten over het aantal dat weg zou rennen. Jurek kwam echter niet terug en er werd een arrestatiebevel tegen hem uitgevaardigd. Omdat de politie naar hem op zoek was, kwam Jurek niet aan een baan. Met een paar criminele vrienden vormde hij een bende en hij nodigde zijn zeventienjarige broer uit om zich ook bij hen aan te sluiten. 

Op een avond in een stadspark te Toru, in het noorden van Polen, waren Jurek en zijn jongere broer net grote hoeveelheden alcohol naar binnen aan het werken toen een verpleegster langs kwam fietsen. Ze had een zak appels bij zich voor haar collega’s in het ziekenhuis. De twee mannen overvielen, verkrachten en wurgden haar. Na een klopjacht door de politie werden Jurek en zijn jongere broer gevangen genomen. 

20 jaar lang zat Jureks verhaal Mariusz dwars. Jurek had op de drempel gestaan van de doop. Was hij maar op die trein gestapt. Op een dag werd Mariusz benaderd door een vrouwelijk kerklid in Lublin, een stad in het oosten waar hij als predikant werkzaam was. Ze zei dat haar zus een relatie had met een ex-gedetineerde die onderdak nodig had. ‘Hij weet veel van de Bijbel’, zei ze. ‘Kan de kerk hem niet helpen?’ 

De predikant ontmoette de man, Tomek. Hij wist inderdaad veel over de Bijbel en hij begon op reguliere basis de kerk te bezoeken. Van een adventistische hospes kon hij een appartement huren. Diep van binnen koesterde Tomek echter wrok tegen God. Tijdens de Bijbelstudies in zijn appartement kreeg hij vaak een woede-uitbarsting en vervloekte God. ‘Jij gelooft in God omdat je een fijn gezin en een goed leven hebt’, verweet Tomek de predikant. ‘Ik kom uit een instabiel gezin. Mijn vader en broers waren criminelen. Mijn moeder was alcoholist. Mijn oudere broers spuugden in mijn eten. Door één van hen werd ik regelmatig verkracht. Hoe kan ik dan geloven dat God goed is?’ Mariusz vroeg zich af hoe hij die vraag zou kunnen beantwoorden. Tijdens één Bijbelstudie verklaarde hij dat één slechte beslissing een heel leven kan verpesten. Omdat Jurek in zijn gedachten kwam, vertelde hij zijn verhaal. ‘Kijk, Tomek, deze man stond heel dicht bij God’, zei hij. ‘Toch was het door één verkeerde keuze dat hij niet alleen zijn eigen leven verknoeide, maar ook het leven van zijn jongere broer’. 

Tomek werd bleek en met wilde ogen keek hij naar Mariusz. De predikant werd bang. De twee mannen waren alleen in het appartement en Mariusz wist dat Tomek in de gevangenis had gezeten voor moord. Tomek begon te huilen. ‘Dit kan niet waar zijn’, zei hij snikkend. ‘Wat bedoel je?’, vroeg Mariusz. Tomek keek de predikant aan. ‘Ik ben Jureks jongere broer’, verklaarde hij. 

Tomek denkt er nu over om zich te laten dopen en hij drinkt niet langer. Het is door zijn toedoen in een afkickkliniek dat twee andere mensen er ook toe zijn gebracht om zich te laten dopen. Zijn broer Jurek zit nog steeds in de gevangenis. ‘Als je dicht bij God staat en Hij tot je spreekt, aarzel niet. Het verhaal van Jurek leert dat je meteen een beslissing moet nemen’, stelt Mariusz. Jesaja 55:6 zegt niet voor niets ‘Zoek de HEER nu Hij Zich laat vinden, roep Hem terwijl Hij nabij is’. ‘Aan de ene kant is dit een verdrietig verhaal’, zei Mariusz. ‘Toch laat het ook zien hoe groot Gods kracht is en wat Hij kan doen in ons leven. Moet je je eens voorstellen dat je Jureks jongere broer 20 jaar later ontmoet en hem kan leren over God.’

Dank u voor uw bijdrage aan de collecte van de dertiende sabbatschool in 2017. Deze gaven hebben het mogelijk gemaakt dat in Polen voor Hope Channel een televisiestudio kon worden gebouwd, die het evangelie naar de Poolssprekende wereld uitzendt. 
