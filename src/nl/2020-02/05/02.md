---
title:  De Schrift als de leidende norm
date:   26/04/2020
---

Vanaf hun ontstaan hebben zevendedagsadventisten zichzelf beschouwd als mensen van het Boek, dat wil zeggen, als Bijbelgetrouwe christenen. Om het Bijbelse principe van Sola Scriptura (door de Schrift alleen) te bevestigen, erkennen we het unieke gezag van de Bijbel. De Schrift alleen is de leidende standaard voor onze theologie en het uiteindelijke gezag voor leven en leerstellingen. Andere aspecten, zoals godsdienstige ervaringen, het menselijke verstand of traditie, zijn ondergeschikt aan de Bijbel. Het principe van Sola Scriptura was in feite bedoeld om het gezag en de interpretatie van de Bijbel veilig te stellen voor afhankelijkheid van de kerk en haar interpretatie. Daarbij gaf het ook geen ruimte aan de mogelijkheid dat de maatstaf wat betreft de uitleg van de Bijbel daarbuiten ligt.

`Lees 1 Korintiërs 4:1-6. Lees met name vers 6 waarin Paulus zegt dat we ons moeten ‘houden aan wat geschreven staat’. Waarom is dat voor ons geloof zo belangrijk?`

Door ons te houden aan wat geschreven staat, sluiten we de inzichten van andere onderzoeksgebieden niet uit. Denk bijvoorbeeld aan Bijbelse archeologie of geschiedenis. Andere gebieden kunnen ook licht werpen op bepaalde aspecten en de achtergrond van de Bijbel en ons daarmee helpen de tekst beter te begrijpen. Andere bronnen worden ook niet uitgesloten die van dienst kunnen zijn bij de interpretatie, zoals lexicons, woordenboeken, concordanties en andere boeken en commentaren. Voor een juiste uitleg van de Bijbel heeft de tekst van de Schrift echter voorrang op alle andere aspecten, wetenschap en bijkomende hulpmiddelen. Andere perspectieven moeten zorgvuldig worden beoordeeld vanuit het gezichtspunt van de Bijbel als geheel.

Door het Sola Scriptura principe toe te passen, beamen we volmondig dat uiteindelijk alleen de Schrift gezag heeft. Als er onenigheid bestaat over de interpretatie van het geloof gaat dat elke andere bron te boven en beoordeelt het de kerkelijke traditie. We moeten niets bedenken dat verdergaat dan wat er in de Bijbel staat geschreven of wat daartegen ingaat. Het ware christendom en de overtuigende verkondiging van het evangelie zijn gebaseerd op een standvastige toewijding aan het gezag van de Bijbel. ‘De Schrift alleen is de ware heer en meester van alle geschriften en leerstellingen op aarde.’ (Martin Luther, Luther’s works, vol. 32: Career of the Reformer II, ed. Jaroslav Jan Pelikan, Hilton C. Oswald, and Helmut T. Lehmann, vol. 32 [Philadelphia: Fortress Press, 1999], pp. 11-12)

`Lees Handelingen 17:10-12. Waarom beamen deze verzen wat zojuist besproken is aangaande de voorrang die de Schrift heeft op alles?`

`1 Korintiërs 4:1-6 Waar moeten we ons aan houden en waarom?`
