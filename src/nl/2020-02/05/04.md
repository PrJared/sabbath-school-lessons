---
title:  De helderheid van de Schrift
date:   28/04/2020
---

Het heeft geen enkele zin je te beroepen op de Schrift als de betekenis van een Bijbeltekst onduidelijk is.

`Lees Matteüs 12:3,5; 19:4; 21:42; 22:31; 24:15; Marcus 12:10,26; 13:14; Lucas 6:3. Wat maakt de herhaaldelijke verwijzing van Jezus naar de Schrift duidelijk over de helderheid van de boodschap daarin?`

Het getuigenis van de Bijbel is niet dubbelzinnig: de Schrift is voldoende duidelijk in wat ze onderwijst. De Bijbel is zo duidelijk dat zowel kinderen als volwassenen hem kunnen begrijpen, vooral als het gaat om de meest fundamentele lessen. Toch zijn er geen grenzen aan de mogelijkheden voor ons verstand en begrip om keer op keer te worden verdiept. We hebben geen kerkelijk leergezag nodig om ons de betekenis van de Bijbel duidelijk te maken. Alle gelovigen kunnen fundamentele leringen begrijpen. Het priesterschap van alle gelovigen is het uitgangspunt in plaats van dat de uitleg aan een selecte groep is voorbehouden: het priesterschap van geestelijken. Dit heeft tot gevolg dat de Bijbel ons aanmoedigt de Schrift zelf te bestuderen. We zijn immers in staat Gods boodschap aan ons te begrijpen.

Er is op treffende wijze opgemerkt dat ‘het voortdurende voorbeeld van de Bijbelse auteurs aantoont dat je de Schrift op de eenvoudigste manier en letterlijk moet uitleggen, tenzij het duidelijk en vanzelfsprekend symbolisch wordt bedoeld ... Het gaat er niet om dat de “schil” van de letterlijke betekenis moet worden weggenomen om tot de “kern” van een mystieke, verborgen en allegorische betekenis te komen, die enkel ingewijden kunnen onthullen.’(Handbook of Seventh-day Adventist Theology [Hagerstown, MD: Review and Herald Publishing Association, 2000], p. 65) De helderheid van de Bijbel heeft betrekking op de taal, de bedoeling en de woorden in de Schrift omdat de intentie van de Bijbelse auteurs een vaste waarheid is, in plaats van subjectieve en oncontroleerbare betekenissen, waarbij er dan ook nog meerdere mogelijke betekenissen kunnen zijn van de Bijbeltekst. Dit betekent echter niet dat we niet op enig moment teksten en ideeën tegenkomen die we niet helemaal vatten of begrijpen. Het blijft per slot van rekening het Woord van God en wij zijn slechts gevallen menselijke wezens. Gods Woord is desondanks altijd duidelijk over de dingen die we echt moeten begrijpen en weten, vooral in verband met de vraag naar verlossing.

Denk eens terug aan een moment waarop jij bepaalde teksten eerst niet begreep, waarna ze na verloop van tijd duidelijk werden. Wat heb je geleerd van die ervaring wat wellicht anderen kan helpen die met een soortgelijk probleem worstelen?

`Matteüs 12;3,5; 19:4; 21;42; 24:15; Marcus 12:10,26; 13;14; Lucas 6:3 Waarom verwees Jezus zo vaak naar de Schrift?`
