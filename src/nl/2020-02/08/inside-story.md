---
title:  Zendingsbericht
date:   22/05/2020
---

#### Demonen en de dood 

_Timo Flink, 45, Finland_

Tijdens een Bijbelstudie in haar appartement in Raahe, een Finse stad ongeveer 600 kilometer ten noorden van de hoofdstad Helsinki, draaide Leena zich abrupt om naar haar vrienden, Anneli en Timo. ‘Ik heb een slecht voorgevoel’, verklaarde ze. ‘Laten we bidden.’ De drie universitaire studenten knielden neer. Op dat moment verscheen er een grote en donkere gestalte in de woonkamer die zich op Anneli wierp. Volslagen verbijsterd wankelde ze toen de duistere figuur haar probeerde te grijpen. Timo en Leena baden nog vuriger. Op dat moment kwam een verlichte gedaante de kamer binnen en verjoeg de donkere gestalte. De duistere figuur stond bij de deur en zocht naar een manier om weer binnen te komen, maar de verlichte gestalte weerhield elke poging. Na ongeveer tien minuten gaf de donkere figuur het op en ging weg. 

Toen de rust eenmaal was weergekeerd in de kamer, gingen de verbouwereerde studenten nog eens na wat er had plaatsgevonden. Leena omschreef de interactie tussen de verlichte en de donkere gestalte. Timo had enkel gezien dat hij op de vloer omgeven werd door afwisselend lichte en donkere schaduwen. Anneli wilde niet eens praten over wat ze had gezien. Later ontdekten de studenten dat het tijdstip van de aanval overeenkwam met een zelfmoordpoging in een nabijgelegen huis. ‘Daarom had ik dat slechte voorgevoel’, besefte Leena. 

Haar stilte doorbrekend, bekende Anneli dat ze zich in het verleden had beziggehouden met het spiritisme en nog steeds achtervolgd werd door boze geesten. Maar God was veel machtiger, zei ze. Toen ze na de aanval alleen in bed lag, had ze gezien dat de verlichte gestalte haar kamer was binnengekomen en tot zonsondergang op haar bed bleef zitten.

De demonische aanvallen stopten nadat Anneli zich in de Adventkerk had laten dopen. Het was de eerste keer dat Timo de grote strijd tussen Christus en satan van dichtbij meemaakte. Het was ook niet de laatste keer. Timo, een diepe slaper, werd op een nacht wakker door het gevoel dat iemand hem vanuit het donker aanstaarde. Toen hoorde hij een stem. ‘Laat je niet dopen’, verkondigde de stem. Timo, een student Informatica, bereidde zich voor om in de Adventkerk gedoopt te worden. Hij staarde in de duisternis. Hij kon niets zien, maar hij voelde dat er iemand was. Hij bad en de gestalte verdween. 

De volgende dag kreeg Timo van Leena te horen dat iemand vlakbij zijn huis in die nacht zelfmoord had gepleegd. ‘Weet je ook hoe laat dat was?’, vroeg Timo. Dat wist ze. Het was precies het tijdstip waarop hij wakker was geworden. De nachtelijke waarschuwing weerhield Timo er niet van om zich te laten dopen en uiteindelijk predikant te worden van de Adventkerk. Aan zijn ervaringen met het bovennatuurlijke en met zelfmoord kwam echter geen einde. 

Op een dag gingen hij en een paar andere adventistische predikanten aan boord van een veerboot die hen de volgende ochtend in Zweden zou afzetten voor een predikersconferentie. Die nacht was hij rusteloos. Nadat hij tevergeefs had geprobeerd om in slaap te vallen, voelde hij een plotselinge behoefte om te bidden. Zodra hij in gebed ging, hoorde hij demonisch gelach. Het verschrikkelijke geluid was niet te beschrijven, het leek op het gelach van een waanzinnige. Timo voelde dat er iets ergs aan de hand was, maar hij wist niet wat. Twee uur lang bad hij. 

Bij het ontbijt kwam een oudere predikant naar Timo toe. ‘Wat was er afgelopen nacht met je aan de hand?, vroeg hij. ‘De heilige Geest spoorde me aan om voor je te bidden.’ Hij was midden in de nacht wakker geworden en had voor Timo gebeden. Toen kwam ook een andere predikant naar de ontbijttafel. ‘Weten jullie wat mij in de afgelopen nacht is overkomen?, zei hij. ‘Ik werd wakker met de enorme aandrang om naar buiten te gaan voor wat frisse lucht. Toen ik op het dek stapte, zag ik een man die op het punt stond in zee te springen.’ De predikant had de man overgehaald om weer op het dek te komen waarna hij een uur lang met hem in gesprek was gegaan om zichzelf niet van het leven te beroven. Toen de mannen de tijdstippen van hun nachtelijke ervaringen met elkaar vergeleken, kwamen ze tot de ontdekking dat alles zich op hetzelfde moment had afgespeeld. 

Timo, nu 45 jaar oud en hoofd van het departement communicatie voor de Adventkerk in Finland, beschouwt de drie voorvallen van zelfmoord en het bovennatuurlijke als het bewijs dat de grote strijd tussen Christus en satan heel reëel is. ‘Het vindt overal om ons heen plaats’, zegt hij. ‘Het bemoedigende punt is dat Jezus al gewonnen heeft. We hebben niets te vrezen. Ondanks deze bovennatuurlijke en angstaanjagende gebeurtenissen, beschermt Jezus ons toch. De andere kant kan ons niets doen.’ 
