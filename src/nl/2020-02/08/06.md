---
title:  Schepping, zondeval en kruis
date:   21/05/2020
---

De Bijbel legt onophoudelijk een verband tussen de foutloze schepping, de zondeval, de beloofde Messias en de uiteindelijke verlossing. Deze belangrijke gebeurtenissen dienen als fundament waarop het thema van de heilsgeschiedenis voor de mens is gebaseerd.

`Lees Genesis 1:31; 2:15-17; 3:1-7. Wat gebeurde er met Gods perfecte schepping? `

God omschreef zijn schepping als ‘zeer goed’ (Genesis 1:31). ‘De schepping was nu voltooid. (...) Eden bloeide op aarde. Adam en Eva hadden vrije toegang tot de boom des levens. Geen spoor van zonde of schaduw van dood mismaakte de fraaie schepping.’(Ellen White, Patriarchen en profeten, pp. 21-22) God had Adam en Eva ervoor gewaarschuwd dat het eten van de verboden boom onherroepelijk zou leiden tot de dood (Genesis 2:15-17). De slang begon zijn misleiding met een vraag waarna hij lijnrecht inging tegen Gods woorden: ‘Jullie zullen helemaal niet sterven.’(Genesis 3:4) De tegenstander beloofde Eva diepgaande kennis en gelijkheid aan God. We weten maar al te goed dat ze dat geloofde.

`Lees Romeinen 5:12; 6:23. Hoe bevestigt Paulus de uitspraak van God in Genesis 2:15-17? Welk verband bestaat er tussen deze leer en theïstisch evolutionisme? `

De Schrift laat ons zien waar latere Bijbelschrijvers eerdere uitspraken bevestigen en meer inzicht verschaffen. In Romeinen 5-8 schrijft Paulus over de zonde en het mooie van verlossing: ‘Door één mens is de zonde in de wereld gekomen en door de zonde de dood, en zo is de dood voor ieder mens gekomen, want ieder mens heeft gezondigd.’ (Romeinen 5:12) Het evolutionistische perspectief beweert echter dat de dood al miljoenen jaren vóór de komst van de mensheid bestond. Deze zienswijze heeft verstrekkende gevolgen voor wat de Bijbel leert over de oorsprong van de zonde, Christus’ plaatsvervangende dood aan het kruis en het verlossingsplan. Als de dood niet samenhangt met zonde, dan kan de dood ook niet het loon van de zonde zijn (Romeinen 6:23). Christus heeft dan geen reden voor onze zonden te sterven. De schepping, de zondeval en het kruis zijn daarom onlosmakelijk met elkaar verbonden. De eerste Adam is verbonden aan de laatste Adam (1 Korintiërs 15:45, 47). Zelfs als een bepaalde opvatting over God een plaats krijgt in het hele proces, dan vernietigt het geloof in de Darwinistische evolutieleer het fundament onder het christendom.

`Genesis 1:31; 2:15-17; 3:1-7 Wat gebeurde er met de schepping`
