---
title:  Het woord heeft veranderende kracht
date:   02/04/2020
---

`Lees 2 Koningen 22:3-20. Waarom scheurde koning Josia zijn kleren? Waarom zorgde deze ontdekking er niet alleen voor dat hijzelf veranderde, maar ook het hele volk van Juda?`

In 621 voor Christus was Josia ongeveer 25 jaar. Toen ontdekte Chilkia, de hogepriester, ‘het boek van de wet’. Dat bestond waarschijnlijk uit de eerste vijf boeken van Mozes of specifiek het boek Deuteronomium. Toen zijn vader Amon en zijn goddeloze grootvader Manasse aan de macht waren, was deze boekrol verloren gegaan onder invloed van de aanbidding van Baäl, Asjera en ‘alle hemellichamen.’(2 Koningen 21:3-9) Toen Josia de voorwaarden van het verbond vernam, scheurde hij in wanhoop zijn kleren, omdat hij zich realiseerde in hoeverre hijzelf en het volk waren afgedwaald van het aanbidden van de ware God. Hij zet onmiddellijk een totale reformatie in gang. De heidense offerplaatsen worden neergehaald en beelden van de vreemde goden vernietigd. Wanneer hij dit werk heeft afgerond, was er slechts één plaats in Juda om te aanbidden: Gods tempel in Jeruzalem. De ontdekking van Gods Woord leidt tot overtuiging, belijdenis en de kracht om te veranderen. Deze verandering begon bij Josia en verspreidde zich uiteindelijk naar de rest van Juda.

`Lees Johannes 16:13; 17:17; Hebreeën 4:12; Romeinen 12:2. Hoe verzekert de Bijbel ons ervan dat hij ons leven kan veranderen en ons de weg kan wijzen naar verlossing?`

Een veranderd leven is één van de meest invloedrijke getuigenissen voor de kracht van de Bijbel. Door het Woord worden de zonden en verdorvenheid van een mens doorbroken en onze ware menselijke natuur en behoefte aan een Verlosser geopenbaard. Een uitzonderlijk boek zoals de Bijbel, dat verbonden is met het verleden, doordrenkt met profetieën en met de kracht om levens te veranderen, moet dan ook op een unieke manier worden geïnterpreteerd. Het kan niet worden uitgelegd zoals elk ander boek. Het levende Woord van God moet immers begrepen worden in het licht van een levende Christus die heeft beloofd zijn Geest te sturen om ons te leiden ‘naar de volle waarheid’(Johannes 16:13). Als de openbaring van Gods waarheid moet de Bijbel dus ook zijn eigen interne principes bevatten om hem op de juiste manier te interpreteren. Deze beginselen kun je vinden door te bestuderen hoe de schrijvers zelf gebruik maakten van het Woord en erdoor werden geleid, terwijl ze de Bijbel de ruimte gaven zichzelf te interpreteren.

`2 Koningen 22:3-20 Wat veranderde er?`
