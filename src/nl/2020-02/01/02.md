---
title:  Het levende woord van god
date:   29/03/2020
---

De belangrijkste woorden die iemand spreekt, zijn vaak zijn laatste. Mozes, de auteur van de eerste vijf boeken van de Bijbel, zingt vlak voor zijn dood een lied voor het volk (Deuteronomium 31:30-32:43).

`Lees Deuteronomium 32:45-47. Hoe omschrijft Mozes Gods Woord en de invloed ervan op de Hebreeërs, terwijl ze op het punt stonden het beloofde land binnen te gaan?` 

De laatste woorden van Mozes bevatten een krachtige aansporing. Hij richtte hun harten op de woorden die God door hem tot hen had gesproken. Daarmee wilde Mozes benadrukken dat ze altijd gericht moesten blijven op God en het plan dat Hij had met hun leven. Door hun kinderen deze woorden te onderwijzen, kon elke generatie Gods verlossingsplan, zoals het verbond dat openbaart, doorgeven. Merk op dat ze de woorden niet mochten uitkiezen, maar dat van hen werd verwacht ‘al de woorden van deze wet nauwlettend te houden. (Deuteronomium 32:46 (HSV))’ In het laatste der dagen heeft God een volk dat trouw blijft aan de gehele Bijbel. Dat is een groep mensen die de geboden van God houdt en het geloof van Jezus heeft (Openbaring 12:17). Zij blijven trouw aan wat de Bijbel leert. Het biedt namelijk niet alleen de garantie dat het leven op aarde erdoor wordt verrijkt, maar ook een eeuwig verblijf in de woning die Jezus voor ons bereidt, wordt dan ons deel (Johannes 14:1-3).

`Lees Johannes 1:1-5,14; 14:6. Wat leren deze teksten ons over Jezus en het eeuwig leven? Welk verband is er tussen het Woord dat mens is geworden en het geïnspireerde karakter van de Schrift?`

Jezus is het middelpunt en het doel van de gehele Bijbel. Door gelijk te worden aan een mens en als Messias naar deze aarde te komen, gaan de beloftes uit het Oude Testament in vervulling. Omdat Hij leefde, stierf en herrees, zijn niet alleen de Schriften bevestigd, maar ook de geweldige belofte van het eeuwig leven.

`Lees Deuteronomium 32:47 opnieuw. Heeft u zelf ervaren dat de gehoorzaamheid aan Gods Woord ‘niet iets onbeduidends’ is voor u? Waarom is het geloof in God en gehoorzaamheid aan zijn Woord nooit onbeduidend?`

`Deuteronomium 32:45-47 Hoe omschrijft Mozes de invloed van Gods Woord?`
