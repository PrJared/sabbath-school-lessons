---
title:  Inside Story
date:   03/04/2020
---

#### Een bange atheïst 

_Biljana Mijatovi, 47, Servië_

Biljana Mijatovi bad voor de eerste keer toen ze, als twintigjarige atheïst, vernam dat een familielid van haar worstelde met bovennatuurlijke krachten. Een nichtje van haar lichtte haar in over het probleem. ‘Svetlushka is gek geworden’, zei het nichtje. ‘Wat is er gebeurd?’ vroeg Biljana. Ze had het druk met haar studie aan de universiteit en ze had Svetlushka al een tijdje niet gezien, al waren ze elkaars buren in een duplexwoning in een buitenwijk van Belgrado, de hoofdstad van Servië. Het nichtje vertelde dat Svetlushka stemmen hoorde. De stemmen zeiden niets belangrijks, maar ze waren voortdurend verwikkeld in een gesprek over koetjes en kalfjes. Svetlushka’s echtgenoot hoorde de stemmen ook en hun drie jaar oude dochter had vaak last van buikpijn.

Het nichtje liet weten dat dit nog niet alles was. Svetlushka hoorde geklop op de muren en piepende geluiden. Svetlushka zelf zei dat ze zich voelde als een muis en door het huis liep als een miezerig wezentje. Als ze door de stad wandelde, leek het alsof ze door water waadde dat tot haar middenrif reikte en alsof alle voorbijgangers recht door haar heen gingen. Ongerust zocht Svetlushka hulp bij artsen. Ze gaven haar medicijnen die ervoor zorgden dat ze kon slapen, maar ze losten de problemen niet op. Familieleden bezochten kloosters met Svetlushka en geestelijken kwamen haar thuis bezoeken. Één priester plaatste een Bijbel op haar hoofd en een andere Bijbel bij haar voeten om de demonen te verdrijven. Met het verstrijken van de tijd had Svetlushka niet langer de kracht om op haar benen te staan en bracht ze de hele dag door in bed.

Biljana was gealarmeerd door het nieuws, maar ze wist niet wat ze ervan moest denken. Als atheïst geloofde ze niet in God, de duivel of het bovennatuurlijke. Ze besloot dat Svetlushka leed aan psychologische problemen. Omdat ze het zo erg voor haar vond, besloot ze bij haar langs te gaan. De voordeur was open en Biljana liep naar binnen. Svetlushka, die op bed lag, was blij toen ze zag wie haar een bezoekje bracht. ‘Ik heb geen mentale problemen’, riep ze uit. ‘Ik vind het zo erg dat niemand me gelooft!’ Terwijl ze duidelijk en samenhangend sprak, omschreef ze de vreemde voorvallen. ‘Waarom moet ik als gezond persoon medicijnen nemen?’, zei ze. ‘Ik ben normaal. Ik slaap de hele dag door die medicijnen. Ik heb een ander soort hulp nodig.’ 

Biljana raakte er steeds meer van overtuigd dat Svetlushka de waarheid vertelde. ‘Zou je het fijn vinden als ik voor je bid?’, vroeg ze, terwijl de woorden ook haarzelf verbaasden. ‘Ik ga naar een christelijke kerk en ik heb gehoord dat God in allerlei situaties kan helpen. Al is er niets dat we kunnen doen, we kunnen wel bidden.’ Biljana geloofde niet in God. Toch ging ze op sabbat naar de aanbiddingsdiensten in de Adventkerk van Nieuw-Belgrado. Ze bezocht deze diensten omdat ze antwoorden zocht op de vraag naar de betekenis van het leven. 

Svetlushka nam het aanbod om voor haar te bidden, dankbaar aan. ‘Ja, ik zou het heel fijn vinden als je voor me bidt’, antwoordde ze. Biljana keerde terug naar haar huis en knielde neer. ‘God, als U bestaat, bescherm me dan alstublieft tegen de demonen’, zei ze. Terwijl ze die woorden sprak, vroeg ze zich af waarom ze op haar knieën lag. Het was niet gebruikelijk voor haar om te knielen en ze dacht dat ze misschien ook zelf gek werd. Toch hield ze niet op met bidden. ‘Help Svetlushka alstublieft’, zei ze. ‘Bescherm haar’. 

De volgende dag ging Biljana vanuit de universiteit opnieuw naar Svetlushka toe om te ontdekken dat ze rechtop stond en de ramen van haar huis aan het lappen was. Verbijsterd bleef Biljana staan. God had naar haar gebed geluisterd! Svetlushka was bevrijd van de boze geesten en zou geen last meer van hen hebben. Biljana was zo blij! Vanaf dat moment deed ze God de belofte die leek op de eed van Jacob in Genesis 28:20: ‘Als God mij terzijde staat en mij op deze reis beschermt (…) dan zal de HEER mijn God zijn’. 

Op een morgen werd Biljana wakker met een hart vol geloof. Ze twijfelde niet langer aan God. Ze gaf haar hart aan Jezus en werd gedoopt. Biljana, nu 47 jaar oud en revisor bij een verzekeringsmaatschappij, is een actief lid van de kerk in Nieuw-Belgrado. ‘In mijn zendingswerk is het een grote bemoediging voor mij om te zien hoe God in elk persoon, van hun jonge jaren af, werkt’, zei ze. ‘Door de jaren heen heb ik gezien hoe geduldig en met welk een doorzettingsvermogen God met elk individu bezig is. Laat God ons helpen om de mensen te ontmoeten die Hij zo leidt dat ze het Woord kunnen horen en kunnen ingaan op zijn aanbod van verlossing.’

Biljana is lid van de Adventkerk in Nieuw-Belgrado, die dit kwartaal een gedeelte van de dertiende sabbatopbrengst zal ontvangen om een eigen gebouw te kunnen krijgen. Sinds de oprichting van de gemeente in 1993 komt de gemeente samen in een afgehuurde bioscoop en nu deelt ze een gebouw met een andere adventistische gemeente in de buurt van NieuwBelgrado. Dank u voor uw voornemen om op de dertiende sabbat vrijgevig te schenken. 


