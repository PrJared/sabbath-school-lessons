---
title:  De bijbel is uniek
date:   28/03/2020
---

### Lezen
Deuteronomium 32:45-47; Genesis 49:8-12; Jesaja 53:3-7; 1 Korintiërs 15:3-5, 51-55; Romeinen 12:2.

> <p>Kerntekst</p>
> ‘Uw woord is een lamp voor mijn voet en een licht op mijn pad.’ Psalm 119:105

Het feit dat de Bijbel bestaat uit 66 boeken en in een tijdsperiode van 1500 jaar op drie verschillende continenten (Azië, Afrika en Europa) is geschreven door meer dan 40 auteurs, maakt de Bijbel tot een uniek boek. Geen enkel ander boek, profaan of religieus, is daaraan gelijk. Dat is ook geen wonder, want het is het Woord van God.

Op dit moment zijn er meer dan 24.600 manuscripten beschikbaar van het Nieuwe Testa- ment, allemaal afkomstig uit de eerste vier eeuwen na Christus. Daar staat tegenover dat er slechts zeven originele handschriften van Plato zijn overgeleverd, acht van Herodotus en voor de Ilias van Homerus zijn er met 263 bewaard gebleven kopieën iets meer in omloop. Wat een krachtig en bevestigend bewijs van het ongeschonden karakter dat de nieuwtestamentische tekst bezit.

De Bijbel is het eerste boek waarvan bekend is dat het is vertaald. Het is ook het eerste boek dat in het Westen via de drukpers werd gepubliceerd en het eerste boek dat in zoveel talen en gebieden werd verspreid dat 95% van de huidige wereldbevolking het kan lezen. De Bijbel is ook uniek door zijn inhoud en boodschap. Die is gericht op de verlossende daden van God in de geschiedenis. Aangezien het de toekomst van Gods plannen en zijn eeuwig koninkrijk openbaart, is deze geschiedenis ook verweven met profetie. Het is het levende Woord van God, omdat de Geest van God de Schriften heeft geïnspireerd (2 Timoteüs 3:16-17). Diezelfde Geest is ook beloofd aan de gelovigen in deze tijd om ons in onze studie van het Woord tot de waarheid te leiden (Johannes 14:16-17; Johannes 15:26; Johannes 16:13).

_Op sabbat 4 april bespreken we met elkaar deze les._ 
