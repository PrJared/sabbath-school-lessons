---
title:  Boeken en hun boodschap
date:   14/05/2020
---

De boeken in de Bijbel vormen de grootste eenheden van de Schrift. De Bijbelboeken werden geschreven voor verschillende doeleinden en vanuit diverse achtergronden. Sommige dienden als profetische boodschappen; andere boeken, zoals de Psalmen, kunnen worden omschreven als verzamelwerken. Er zijn historische boeken, zoals 1 en 2 Koningen, en brieven aan verschillende gemeenten, zoals Paulus en anderen die schreven (Noot van de vertaler: Samuel en Koningen worden in de Joodse Bijbel omschreven als ‘profetische boeken’.). In onze zoektocht naar de betekenis en boodschap van een boek is het belangrijk te beginnen met de auteur en zijn achtergrond. Vele boeken in de Bijbel hebben auteurs toegewezen gekregen. Van de eerste vijf boeken van het Oude Testament wordt vastgesteld dat ze zijn geschreven door Mozes (Jozua 8:31-32; 1 Koningen 2: 3; 2 Koningen 14:6; 21:8; Ezra 6:18; Nehemia 13:1; Daniël 9:11-13; Maleachi 4:4). Dat wordt bevestigd door Jezus en de apostelen (Marcus 12:26; Johannes 5:46-47; Johannes 7:19; Handelingen 3:22; Romeinen 10:5). Soms wordt geen auteur vermeld van een Bijbelboek, zoals voor Esther en Ruth en voor historische boeken als Samuël en Kronieken.

`Lees Genesis 15:1-5; 22:17-18. Wat hebben we eraan te weten dat Mozes de auteur is van Genesis?`

Exodus tot en met Deuteronomium werden natuurlijk ná de Uittocht uit Egypte door Mozes geschreven. Omdat Genesis van fundamenteel belang is voor een historisch verslag van Gods daden vanaf de schepping tot de patriarchale periode, is het logisch dat dit boek juist vóór de Exodus werd geschreven. ‘Met het verstrijken der jaren dacht hij [Mozes] op zijn zwerftochten met de kudden in eenzame plaatsen na over de verdrukking van zijn volk; hij dacht aan Gods handelwijze met zijn vaderen, en aan de beloften die de erfenis vormden van het uitverkoren volk, en zijn gebeden voor Israël stegen dag en nacht omhoog tot God. Hemelse engelen spreidden hun licht om hem heen. Hier schreef hij onder de leiding van de Heilige Geest het boek Genesis.’ (Ellen White, Patriarchenen Profeten, p.219) Genesis beschrijft onze oorsprong en ook het plan van verlossing of de middelen die God gebruikt om de gevallen mens te bevrijden. Dit plan wordt nog duidelijker door Gods verbond met Abraham. Daarin staat ook zijn belofte uit hem een groot volk te laten voortkomen dat bestaat uit ‘zoveel nakomelingen als er sterren aan de hemel zijn en zandkorrels op het strand langs de zee.’ (Genesis 22:17)

`Welke andere grote waarheden bevat Genesis, waarvan we anders nooit iets zouden hebben geweten? Wat leert dit ons over hoe belangrijk Gods Woord is voor ons geloof?`

`Genesis 15:1-5; 22:17-18 – Welke belofte bevestigde God aan Abraham?`
