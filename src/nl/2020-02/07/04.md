---
title:  Herhaling, woordpatronen en betekenis
date:   12/05/2020
---

Het Hebreeuwse denken kent een aantal manieren om de betekenis van ideeën te versterken en de nadruk te leggen op het belang van verschillende concepten. Anders dan Europese talen bevat het Hebreeuws van oorsprong geen leestekens. De structuur van deze taal ontwikkelde andere manieren om nadruk over te brengen.

`Lees Genesis 1:26-27; Jesaja 6:1-3. Welke begrippen komen hier terug? Hoe worden die woorden versterkt door de verschillende concepten die voortkomen uit de herhaling?`

Een drievoudige herhaling was één van de manieren waarop een Hebreeuwse schrijver een eigenschap van God benadrukte. Als het scheppingsverhaal het hoogtepunt van Gods scheppingswerk nadert, legt de tekst de nadruk op de uitzonderlijke waarde die wordt gehecht aan de schepping van de mens. Het woord bara’, ‘scheppen’, heeft altijd alleen God als onderwerp. Alleen God heeft de macht te scheppen, zonder afhankelijk te zijn van iets dat er al was. De Bijbel beschrijft de schepping van de mens zo: ‘God schiep de mens als zijn evenbeeld, als evenbeeld van God schiep Hij hem, mannelijk en vrouwelijk schiep Hij de mensen’. Merk op dat de term ‘schiep’ drie keer wordt herhaald. Mozes legde er dus de nadruk op dat de mens door God is geschapen en ook naar zijn beeld.

In Jesaja’s visioen spreken de serafs driemaal deze woorden ‘Heilig, heilig, heilig is de HEER van de hemelse machten’. De nadruk ligt op de heiligheid van God die de tempel vervult. Dat komt ook terug in de woorden van Jesaja, als hij in de tegenwoordigheid is van de Almachtige: ‘Wee mij! Ik moet zwijgen (...)’ (Jesaja 6:5). Bij het zien van de heiligheid en het karakter van God kromp zelfs een profeet als Jesaja ineen door zijn eigen onwaardigheid. Lang voordat Paulus de menselijke zondigheid uitlegt en de behoefte aan een Verlosser (Romeinen 1-3), geeft de Bijbel dus al uiting aan de gevallen natuur van de mens, die zelfs een ‘goed’ mens zoals Jesaja kenmerkte.

In Daniël 3 wordt de zin ‘het beeld dat koning Nebukadnessar had opgericht’ (Daniël 3:1-3,5,7,12,14-15,18) (met enige variatie) herhaaldelijk gebruikt. Deze zin (en de variaties) komt tien keer terug in het hoofdstuk en dat geeft te kennen wat Nebukadnessar deed om het beeld van God dat door Daniël aan hem was geopenbaard te tarten (Daniël 2:31-45). De nadruk ligt op het streven van een mens om zichzelf tot een god te maken die aanbeden kan worden, in tegenstelling tot de ware God, de Enige die onze aanbidding waard is.

`Genesis 1:26-27; Jesaja 6:1-3 Welke macht heeft God als enige?`
