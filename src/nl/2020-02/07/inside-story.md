---
title:  Zendingsbericht
date:   15/05/2020
---

#### Een atheïstische getuige voor Christus

_Riitta-Liisa Peltonen, 73, Finland_

Esko was 63 jaar oud en ziek toen hij een bezoek bracht aan de Piikkiö Adventkerk in het zuidwesten van Finland. ‘Het voedsel is niet voor mij’, liet hij Riitta-Liisa Peltonen, de directeur van de voedselbank weten, terwijl hij groenten, vlees en brood bij elkaar vergaarde. ‘Het is voor mijn vrienden’. Ontroerd keek Riitta-Liisa naar de fors gebouwde man. Hij droeg de geur van zweet en ongewassen kleren met zich mee. Na jaren van overmatig alcoholgebruik leed hij aan ernstige leverproblemen. Zijn ogen waren vriendelijk. 

‘Ben je christen?’, vroeg Riitta-Liisa. Esko ontweek haar blik. ‘Hm’, zei hij, ‘Hm, ik heb mijn eigen godsdienst’. Riitta-Liisa begreep dat hij atheïst was, net zoals zovele mensen in Finland, een land waarin het overgrote deel van de in totaal 5,5 miljoen inwoners atheïst is en het slechts 4800 adventisten telt. 

Elke week keerde Esko terug naar de kerk in Piikkiö, waarin ca. 7500 mensen wonen, om levensmiddelen in te slaan voor zijn vrienden, een echtpaar genaamd Pasi en Krista. RiittaLiisa kreeg te horen dat Pasi in Turku, een nabijgelegen havenstad, een eigen bedrijf had gehad in dakbedekkingen, maar dat zijn zaak ten onder was gegaan door de moeilijke omstandigheden tijdens de recessie. Om dit het hoofd te kunnen bieden, dronken Pasi en Krista veel alcohol.

De eerste keer dat Esko het voedsel naar hen toebracht, reageerde het echtpaar met verbazing. ‘Hoe kom je aan dat eten?’, vroeg Krista. ‘Kom maar eens kijken!’, zei hij. Het echtpaar weigerde. Tot Esko’s enige maatje, zijn geliefde hond, stierf. De oude man had hier zoveel verdriet van dat hij er niet aan moest denken om alleen in huis te zijn. Daarom ging hij naar het huis van Pasi en Krista om daar de avond door te brengen. Tot Krista’s verrassing bad hij voor het avondeten. ‘Hoe kan een atheïst nou bidden?’, vroeg ze zich af. Ze had zoiets nog nooit gezien. 

Omdat ze nieuwsgierig was geworden door Esko’s manier van doen, besloot ze dat ze zelf eens een kijkje zou nemen bij de kerk. Ze vroeg haar echtgenoot om met haar mee te gaan. Ze dronken zichzelf echter zoveel moed in dat ze nauwelijks op hun benen konden staan toen ze bij de kerk op hun beurt wachtten om voedsel te ontvangen. 

De volgende week ging het echtpaar opnieuw en die week daarop weer. Na een tijdje kreeg Krista interesse in de christelijke liederen en de geestelijke boodschappen die de kerkleden deelden terwijl de mensen het eten kwamen halen. Ze begon de eredienst op sabbat bij te wonen. Esko merkte haar interesse op en glimlachte. ‘Nu is mijn doel bereikt’, zei hij haar zachtjes. Kort daarna, eind 2017, overleed hij. In de tussentijd was Krista gestopt met drinken en had ze zich ook laten dopen. Pasi zag de verandering in haar en gaf zijn hart ook aan Jezus. ‘Ik heb het geloof gevonden’, verklaarde hij. Hij liet zich uiteindelijk dopen op een adventistisch zomerkamp in 2018. 

Het echtpaar werd ook actief in de kerk en nam deel aan gebedsbijeenkomsten. Pasi kookte in de keuken van de kerk voor de mensen die hun toevlucht zochten bij de voedselbank. Het ontging niemand hoezeer hij veranderd was. Op een avond straalde zijn gezicht terwijl hij het eten bereidde. De volgende ochtend trof Krista hem dood aan in de keuken van hun eigen huis. Hij stierf op 51-jarige leeftijd. De begrafenis vond plaats in de adventkerk en de dienst maakte veel indruk op de rest van zijn familie die ook was gekomen. 

Krista, nu 40 jaar oud, doet ook nu nog veel voor de kerk en haar eigen moeder bezoekt sinds kort de erediensten op sabbat. Sinds de voedselbank haar deuren heeft geopend, zijn in totaal tien mensen binnen vijf jaar gedoopt. Riitta-Liisa dankt God voor elke doop, maar ze verbaast zich vooral over Esko. ‘Hij was een atheïst die zijn vrienden tot Christus bracht’, zei ze. ‘Hij was zo blij toen zijn vrienden geïnteresseerd raakten in de kerk. Hij heeft ervoor gezorgd dat een ander een beter leven kon leiden.’ 
