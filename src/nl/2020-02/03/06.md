---
title:  De apostelen en de Bijbel
date:   16/04/2020
---

De schrijvers van het Nieuwe Testament benaderen de Bijbel op dezelfde manier als Jezus dat doet. Met betrekking tot leerstellingen, ethiek en de vervulling van profetische voorspellingen, beschouwden zij het Oude Testament als het gezaghebbende Woord van God. In geen geval trekken deze mannen ofwel in hun woorden ofwel in hun daden het gezag of de authenticiteit van enig gedeelte van de Bijbel in twijfel.

`Lees Handelingen 3:32-36; 4:24-26; Romeinen 9:17; Galaten 3:8. Wat leren deze passages ons over het gezag dat door de apostelen aan Gods Woord wordt toegekend`

Merk op hoe hecht de relatie is tussen de Schriften en de stem van God. In Handelingen 4, net voordat ze vervuld worden van de heilige Geest, brengen de leerlingen God dank voor de bevrijding van Petrus en Johannes. In hun lofprijzingen verheffen ze hun stem, erkennen God als de Schepper en als degene die door David, zijn dienaar, tot hen heeft gesproken. Davids woorden zijn dus ook Gods woorden. In Handelingen 13:32-36 citeert Paulus David opnieuw, maar zijn woorden worden daarbij wel toegeschreven aan God, zoals ook blijkt uit vers 32: ‘Wat God heeft beloofd aan onze voorouders’. In Romeinen 9:17 verwacht je eigenlijk God als onderwerp, maar daar gebruikt Paulus het woord ‘het schriftwoord’ (NBG), wanneer hij zegt: ‘Want het schriftwoord zegt tegen de farao’ (NBG), terwijl dat eigenlijk vervangen kan worden door ‘Want God zegt tegen de farao’. In Galaten 3:8 wordt opnieuw ‘de Schrift’ in plaats van ‘God’ als onderwerp gebruikt, waaruit blijkt hoezeer het Woord van God met God zelf verbonden is.

De schrijvers van het Nieuwe Testament baseren zich ook zonder enige uitzondering op het Oude Testament als het Woord van God. Er zijn honderden citaten in het Nieuwe Testament die regelrecht afkomstig zijn uit het Oude Testament. Eén geleerde heeft eens een lijst opgesteld van 2688 specifieke verwijzingen, 400 uit Jesaja, 370 in de Psalmen, 220 uit Exodus, enz. Als je aan deze lijst ook de toespelingen, thema’s en motieven toevoegt, dan neemt dat aantal nog aanzienlijk toe. De Bijbel staat vol met verwijzingen naar profetieën uit het Oude Testament en worden vaak ingeluid met de zin ‘Er staat geschreven’ (Zie bijvoorbeeld: Matteüs 2:5; Marcus 1:2; 7:6; Lucas 2:23; 3:4; Romeinen 3:4; 8:36; 9:33, 1 Korintiërs 1:19; Galaten 4:27; 1 Petrus 1:16). Uit al deze dingen blijkt dat het Oude Testament het fundament vormde waarop het onderricht van Jezus en de apostelen berust.

`Wat zouden deze voorbeelden ons moeten leren over het gevaar dat schuilt in de ideeën die ons vertrouwen in het gezag van de Bijbel doen afnemen?`

`Handelingen 3:32-36; 4:24-26; Romeinen 9:17; Galaten 3:8 Welk gezag kenden de apostelen aan Gods Woord toe?`
