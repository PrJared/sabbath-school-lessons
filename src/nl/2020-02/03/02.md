---
title:  Er staat geschreven
date:   12/04/2020
---

Het dienstwerk van onze Verlosser begon toen Hij door Johannes de Doper werd gedoopt. Vervolgens werd Hij door de Geest naar de woestijn van Judea geleid, waar Hij door de tegenstander op de proef werd gesteld. Hij bevond zich toen in zijn meest kwetsbare menselijke toestand.

`Lees Matteüs 4:1-11. Hoe verdedigt Jezus zich tegen de beproevingen van de tegenstander in de woestijn? Wat leert dit getuigenis ons over de Bijbel?`

Toen Jezus honger had en op de proef werd gesteld, antwoordde Hij: ‘Er staat geschreven: “De mens leeft niet van brood alleen, maar van ieder woord dat klinkt uit de mond van God”.’ (Matteüs 4:4) Jezus wijst op het levende Woord en op de uiteindelijke, goddelijke bron daarvan. Zo bevestigt Hij het gezag van de Schriften. Toen Hij verzocht werd met wereldse roem en koninkrijken, antwoordde Jezus: ‘Er staat geschreven: “Aanbid de HEER, uw God, vereer alleen Hem”.’ (Matteüs 4:10; Lucas 4:8) Christus brengt ons zo in herinnering dat ware aanbidding gericht is op God alleen en dat overgave aan zijn Woord het oprechte kenmerk daarvan is. Toen een poging werd gedaan Hem te verleiden met uiterlijk vertoon en eigendunk, zei Jezus weer: ‘Er staat ook geschreven: “Stel de HEER, uw God, niet op de proef”.’ (Matteüs 4:7; Lucas 4:12) Bij elke verzoeking reageerde Jezus met de woorden ‘Er staat geschreven’. Jezus gaat direct naar het Woord van God om de aanvallen en misleidingen van de tegenstander te weerstaan. Dit zou voor iedereen een krachtige les moeten zijn: de Bijbel en de Bijbel alleen is de ultieme maatstaf en het fundament van ons geloof.

Ja de Bijbel en de Bijbel alleen was Jezus’ verdedigingstactiek om de aanvallen van de tegenstander te weerstaan. Jezus is God, maar in zijn verweer tegen die tegenstander onderwierp Hij zich volledig aan het Woord van God. Jezus antwoordt niet met een mening of een tot in detail uitgewerkt en ingewikkeld argument of met woorden waar- uit persoonlijke vijandigheid blijkt. Jezus gebruikt de eenvoudige maar diepgaande woorden van de Schrift. Voor Christus heeft de Bijbel het hoogste gezag en de grootste macht. Zijn dienstwerk begint met een zeker fundament en Hij blijft voortbouwen op de betrouwbaarheid van de Bijbel.

`Hoe kunnen we leren net zoals Jezus ons vertrouwen te stellen op het Woord van God en ons er op gelijke wijze aan te onderwerpen?`

`Matteüs 4:1-11  Hoe verdedigt Jezus zich in de woestijn?`
