---
title:  Jezus, de apostelen en de Bijbel
date:   11/04/2020
---

### Lezen
Matteüs 4:1-11; 22:37-40; Lucas 24:13-35,44-45; 4:25-27; Handelingen 4:24-26

> <p>Kerntekst</p>
> ‘Maar Jezus gaf hem ten antwoord: “Er staat geschreven: ‘De mens leeft niet van brood alleen, maar van ieder woord dat klinkt uit de mond van God’”.’ Matteüs 4:4

In deze postmoderne tijd wordt de Bijbel helaas maar al te vaak geïnterpreteerd vanuit een filosofisch perspectief dat zowel twijfelt aan zijn inspiratie als aan zijn gezag. De Schrift wordt in feite slechts beschouwd als een verzameling ideeën van mensen die deel uitmaakten van een relatief primitieve cultuur en die ons onmogelijk kunnen evenaren wat betreft het begrijpen van deze wereld. Het bovennatuurlijke karakter wordt om die reden ofwel afgezwakt of zelfs geheel verwijderd. Dat zorgt ervoor dat de Bijbel tot een document wordt waarin de menselijke kijk op God wordt belicht en niet Gods kijk op de mens. Als gevolg daarvan is de Bijbel in dit tijdperk van Darwinistische ideeën en moderne filosofie voor veel mensen irrelevant geworden. Wij wijzen een dergelijke zienswijze ten enen male af.

Door te bestuderen hoe Jezus en de apostelen betekenis toekenden aan het Oude Testament, de enige Bijbel die ze in die tijd hadden, wordt ons in het Nieuwe Testament de geïnspireerde manier voorgehouden waarop we de Bijbel kunnen beschouwen. Wat was hun relatie tot de mensen, plaatsen en gebeurtenissen die worden beschreven? Welke veronderstellingen en overeenkomstige interpretatiemethoden liggen eraan ten grondslag? Laten we onze aandacht op hen richten en op hun begrip van de Bijbel, terwijl we dat contrasteren met de verkeerde opvattingen van ongeïnspireerde mensen die er door hun veronderstellingen enkel toe worden geleid het Woord van God met scepsis en twijfel te benaderen.

_Op sabbat 18 april bespreken we met elkaar deze les._ 

