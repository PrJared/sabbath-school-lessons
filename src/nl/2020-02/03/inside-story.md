---
title:  Zendingsbericht
date:   17/04/2020
---

#### Terug naar school 

_Daniela Marinkovi, 41, Servië_

De middelbare school was de enige opleiding die de ouders van Daniela Marinkovi hadden genoten. Juist daarom was het één van hun grootste dromen om hun dochter aan een universiteit te zien afstuderen. Daniela daarentegen kwam in opstand tegen wat zij beschouwde als onterechte verwachtingen. ‘Dit is niet jullie keuze. Ik neem de beslissing’, verklaarde ze. ‘Ik doe wat ik wil met mijn leven’. 

Om haar ouders toch blij te maken, schreef ze zich in bij een universiteit in Belgrado voor de studie Russisch. Omdat dit niet haar eerste keuze was, studeerde ze maar half en stopte ze er al snel mee. Toch maakte Daniela zich daar niet al te druk om. Ze was twintig jaar oud en met gemak kreeg ze een baan bij een plaatselijke belcentrale die onderdeel uitmaakte van een internationaal telecombedrijf. 

In de daaropvolgende jaren trouwde ze met een andere adventist en settelde ze zich. Haar werk gaf echter geen voldoening. Het was saai. Creativiteit en dynamiek ontbraken. Ze zag steeds meer op tegen de dagelijkse sleur. De routine werd doorbroken toen ze van een zoon beviel. Wegens zwangerschapsverlof hoefde de 29-jarige drie jaar lang niet op haar werk te verschijnen. In die periode dacht ze veel na. Ze moest er niet aan denken om de rest van haar leven door te brengen met een baan die volgens haar saai en onbevredigend was. Spijt vervulde haar toen ze dacht aan het gemak waarmee ze met de universiteit was gestopt. Zonder een universitaire opleiding waren de mogelijkheden voor een baan zeer beperkt. 

De zomer voordat haar zwangerschapsverlof ten einde kwam, brachten Daniela en haar gezin een bezoek aan haar vader en zijn nieuwe vrouw in Macedonië. Haar vader was na de scheiding hertrouwd. Haar stiefmoeder, een psychologe, spoorde Daniela aan om haar studie weer op te pakken. ‘Waarom ga je niet aan de slag voor het toelatingsexamen en schrijf je je in aan de universiteit?’, zei ze. ‘Maar ik heb een kind en een gezin en een huis om zorg voor te dragen’, protesteerde Daniela. ‘Bij de belcentrale rekenen ze ook op me’. In de loop van het gesprek begon Daniela er werkelijk in te geloven dat ze zowel de zorg voor haar woning en werk als voor de colleges op zich zou kunnen nemen. 

Daniela schreef zich in om psychologie te studeren in Belgrado en bereidde zich voor op het toelatingsexamen. De universiteit had het examen echter ingeroosterd op een zaterdag. Daniela vroeg de voorzitter van de adventkerk in Servië om hulp. Hij schreef een brief aan de universiteit, maar het antwoord luidde, ‘Het spijt ons heel erg, maar we kunnen om één persoon de datum niet veranderen’. Daniela was diep teleurgesteld. De universiteit kon ze wel vergeten. Ze vertelde een familielid, een goed opgeleide vrouw, over haar moeilijkheden. 

‘Het is heel eenvoudig’, stelde het familielid voor. ‘Schrijf je in aan een universiteit waar het toelatingsexamen niet op een zaterdag gepland staat. Na een jaar laat je jezelf overschrijven naar de universiteit in Belgrado. Daniela kwam terecht bij een universiteit in Novi Sad, de op één na grootste stad in Servië, waar het toelatingsexamen op een vrijdag was. Ze haalde het 7 tentamen. Het daaropvolgende jaar was ontzettend druk. Twee dagen per week was Daniela vrij van haar werk. Op zaterdag bracht ze God eer. Op maandag bracht ze de dag door aan de universiteit en volgde ze colleges. Op de resterende dagen werkte ze van 7 uur ’s ochtends tot 3 uur ’s middags om vervolgens naar de universiteit te rijden voor nog meer colleges. Haar moeder hielp haar met de verzorging van haar zoon. 

‘Voortdurend bad ik tot God en ik was ervan overtuigd dat ik het juiste deed’, zei Daniela. ‘Ik had een soort innerlijke kracht die me ertoe zette om door te gaan en mijn examens met hoge cijfers te halen.’ Na negen maanden ontsloeg het telecombedrijf als gevolg van een reorganisatie 10% van zijn werknemers, zo’n 100 mensen. Ook Daniela kon vertrekken. Ze beschouwde deze beslissing als een zegen omdat ze op die manier meer tijd had voor haar colleges en haar gezin. 

Aan het einde van haar eerste studiejaar besloot Daniela dat ze niet om overplaatsing zou vragen naar de universiteit van Belgrado. De professoren aanvaardden haar en haar overtuigingen aangaande de sabbat. Het geld bleek geen probleem te zijn. Haar cijfers verbeterden na haar ontslag en de universiteit bood haar een volledige beurs aan. Daarnaast kon ze ’s zomers ook nog aan de slag met het schoonmaken van huizen in Duitsland. Daniela’s ouders waren zo trots toen ze afstudeerde. Hun vreugde werd nog groter toen ze verder studeerde en in oktober 2018 een mastergraad behaalde in psychologie. 

Daniela is nu 41 jaar oud en werkt bij de ADRA als coördinator bij een centrum in Belgrado voor vluchtelingenvrouwen. Ze houdt van haar werk. ‘Mijn baan is nooit saai’, vertelde ze. ‘Ik was zo blij toen ik de baan kreeg. Het is dynamisch en creatief. Dit is precies wat ik altijd heb willen doen.’

Dit kwartaal zal een deel van de collecte van de dertiende sabbatschool worden gebruikt om de Adventkerk in Nieuw-Belgrado een eigen gebouw te geven. Nieuw Belgrado ligt vlakbij Belgrado, waar Daniela werkt.
