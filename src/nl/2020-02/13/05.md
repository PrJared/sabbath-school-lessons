---
title:  Stille tijd met Gods Woord
date:   24/06/2020
---

Ons leven is vaak hectisch en gevuld met spanningen en stress. Soms moeten we hard werken om rond te kunnen komen, om te overleven en eten en drinken op tafel te kunnen zetten. Soms beschikken we al wel over de noodzakelijke levensbehoeften, maar blijven we in de weer om te voldoen aan een verlangen naar meer. We willen die dingen hebben waarvan we denken dat ze ons blij en tevreden maken. Zoals Salomo ook te kennen geeft in het boek Prediker, is dat echter niet altijd het geval.

Om welke reden dan ook, we kunnen ontzettend druk zijn in het leven en te midden van die bedrijvigheid is het zo makkelijk om God buiten te sluiten. Het is niet zo dat we niet meer geloven, we brengen alleen geen tijd meer door met lezen, bidden en toenadering zoeken tot God, tot degene die ‘beschikt over uw levensadem’ (Daniël5:23). We kunnen zo worden afgeleid door andere dingen dat we niet meer in staat zijn echte en kostbare tijd aan God te besteden.

Een ieder van ons heeft momenten nodig waarin we doelbewust gas terugnemen om Jezus te ontmoeten, onze Verlosser. Hoe kan de heilige Geest tot ons spreken als we niet de tijd nemen om te luisteren? Door zijn Woord te lezen en door met Hem in gebed te communiceren, hebben we die speciale stille tijd met God en dat is de bron van ons geestelijk leven.

`Lees Psalm 37:7; 46:10; 62:2,5-7. Wat leren deze verzen ons over stille tijd met God? Waarom is het zo belangrijk die tijd met God door te brengen?`

Als je van iemand houdt, dan geniet je ervan tijd door te brengen met de persoon die je dierbaar is. Kies een plaats waar je zonder onderbrekingen Gods Woord kunt lezen en overdenken. In het hectische leven dat we leiden, kan dit alleen slagen door doelbewust een specifiek moment in de tijd te reserveren voor deze ontmoeting. Het begin van de dag is vaak het beste voor deze korte periode van stilte en reflectie. Dergelijke momenten die voorafgaan aan de werkdag kunnen tot een zegen zijn voor de hele verdere dag. De waardevolle gedachten die je zo krijgt, zullen immers urenlang met je meegaan. Wees creatief om die kostbare tijd te vinden waardoor je zonder onderbreking God kunt ont- moeten. Door via het gebed met de levende God van de Bijbel in contact te staan, wordt je leven verrijkt op een manier die niet te evenaren is. Uiteindelijk zal het er immers toe bijdragen dat je steeds meer op Jezus gaat lijken.

`In hoeverre streef jij ernaar tijd door te brengen alleen met de Heer? Hoe zou je die momenten omschrijven en op welke manier helpen ze je de echtheid en de liefde van God beter te begrijpen?`

`Psalm 37:7; 62:2,6-7 Waarom is tijd met God belangrijk?`
