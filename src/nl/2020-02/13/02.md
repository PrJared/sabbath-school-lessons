---
title:  Gods levende Woord en de heilige Geest
date:   21/06/2020
---

Het is ontzettend belangrijk Gods Woord zorgvuldig en met behulp van de juiste methode te bestuderen. Het is echter net zo belangrijk, of misschien nog wel meer, om in praktijk te brengen wat we hebben geleerd. Het uiteindelijke doel van Bijbelstudie is niet zozeer het verkrijgen van meer kennis, hoe geweldig dat ook kan zijn. Het gaat er niet om dat wij grip krijgen op het Woord van God, maar dat Gods Woord grip krijgt op ons. Dan verandert ons leven en onze manier van denken. Dat is wat er werkelijk toe doet. Bereidwilligheid om te leven naar de waarheid die we hebben gekregen, betekent dat we ook gewillig zijn ons aan die Bijbelse waarheid te onderwerpen. Deze keuze brengt soms een intense strijd met zich mee, omdat we een gevecht voeren over wie de leiding krijgt in ons leven en in ons denken. Er zijn tenslotte maar twee kanten om uit te kiezen.

`Lees Filippenzen 2:12-16. Tot welke levensstijl roepen deze verzen ons op?`

God is inderdaad werkzaam in ons, maar Hij doet dat door de heilige Geest. Hij is de enige die ons de wijsheid kan geven de heilige Schrift te begrijpen. Als zondige mensen staan we vaak lijnrecht tegenover Gods waarheid en op eigen houtje zouden we het Woord van God niet gehoorzamen (Romeinen 1:25; Efeziërs 4:17-18). Zonder de heilige Geest ontbreekt de genegenheid voor Gods boodschap. Dan is er geen hoop, geen vertrouwen en geen liefdevolle reactie. Door de heilige Geest is het werkelijk God ‘Die zowel het willen als het handelen bij u teweegbrengt, omdat het Hem behaagt’ (Filippenzen 2:13).

De heilige Geest is een leraar die ernaar verlangt ons te leiden tot een diepgaander begrip van de Bijbel en tot een vreugdevolle waardering van Gods Woord. Hij brengt de waarheid van Gods Woord onder onze aandacht en geeft ons verfrissende inzichten in die waarheden zodat onze levens gekenmerkt kunnen worden door trouw en een liefdevolle gehoorzaamheid aan Gods wil. ‘Niemand kan de Bijbel uitleggen zonder de hulp van de heilige Geest. Wanneer u het Woord van God echter benadert met een nederig en leergierig hart, dan zullen de engelen van de Heer u bijstaan om u de bewijzen van de waarheid op het hart te drukken.’ (Ellen White, Selected Messages, book 1, p. 411) Geestelijke dingen worden op die manier ook geestelijk geïnterpreteerd (1 Korintiërs 2:13-14). Dan kunnen we Gods Woord ‘elke ochtend’ met een vreugdevol hart navolgen (Jesaja 50:4-5).

`Filippenzen 2:16 roept ons op om ‘vast te houden aan het Woord dat leven brengt’. Wat denkt u dat dit betekent? Hoe doen we dat? Lees ook Deuteronomium 4:4, waarin een soortgelijk advies wordt gegeven. Wat is onze rol in dit hele proces`

`Filippenzen 2:12-16 Waar worden we toe opgeroepen`

