---
title:  Van Jezus leren
date:   22/06/2020
---

Er is geen beter of meer inspirerend voorbeeld om te volgen dan dat van Jezus Christus. Hij was vertrouwd met de Schrift en bereid om het geschreven Woord van God te volgen en ernaar te leven.

`Lees Lucas 4:4,8,10-12. Hoe gebruikt Jezus de Bijbel om de verleidingen van de tegen- stander te weerleggen? Wat leert ons dit over de centrale plaats die de Schrift moet innemen in ons geloof, vooral in tijden van verzoekingen?`

Jezus kende de Bijbel heel goed. Hij was zo vertrouwd met het Woord van God dat Hij het uit zijn hoofd kon citeren. Deze bekendheid met Gods geschreven Woord zal ongetwijfeld het gevolg zijn geweest van kwaliteitstijd die Hij met God doorbracht tijdens het bestuderen van de Schrift. Als Hij de exacte woorden van de Bijbel en de context waarin ze staan niet kende, dan had Hij gemakkelijk door de verleidingen van de duivel kunnen worden misleid. Zelfs de duivel citeerde de Schrift en gebruikte dat voor zijn eigen bedrieglijke doeleinden. Het is daarom niet genoeg dat je net zoals de tegenstander de Bijbel kunt citeren. We moeten ook weten wat de Schrift nog verder zegt over dat onderwerp en de juiste betekenis daarvan kennen. Alleen als we vertrouwd zijn met Gods Woord zal dat ons helpen om, net zoals Jezus, niet in de maling te worden genomen door Gods tegenstander. Dan zullen we in staat zijn die aanvallen te weerstaan. Keer op keer lezen we dat Jezus de gedachten van zijn volgelingen opent om de Bijbel te begrijpen door hen te wijzen op ‘wat geschreven staat.’ (Lucas 24:45-46; Mattheüs 11:10; Johannes 6:45, enz.) Hij ging er vanuit dat degenen die de Schrift lezen tot een juist begrip daarvan kunnen komen: ‘Wat staat er in de wet geschreven? Wat leest u daar?’ (Lucas 10:26) Jezus beschouwde wat in de Schrift staat als de maatstaf waarbij we dienen te leven.

In Johannes 7:38 verwees Jezus als het mens geworden Woord van God zijn volgelingen terug naar wat de Schrift zei. Alleen door de Bijbel weten we dat Jezus de beloofde Messias is. Het zijn de Schriften die over Hem getuigen (Johannes 5:39). Jezus zelf was bereid vast te houden aan de Bijbel, het op schrift gestelde Woord van God. Als Hij daartoe bereid was, wat kunnen we daaruit opmaken over wat wij moeten doen?

`Wat is je eigen ervaring met het gebruiken van de Bijbel in jouw strijd tegen verzoeking? Toen jij werd verzocht, ben jij toen begonnen met Bijbellezen of met het citeren van de Schrift? Wat gebeurde er als gevolg daarvan en welke les heb je zo geleerd?`

`Lucas 4:4,8,10-12 Waar wees Jezus telkens op?`
