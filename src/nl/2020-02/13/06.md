---
title:  Geheugen en zang
date:   25/06/2020
---

‘Uw belofte heb ik in mijn hart geborgen, zo zal ik niet tegen U zondigen.’ (Psalm119:11)

Het uit het hoofd leren van de Schrift brengt vele zegeningen met zich mee. Wanneer we passages van Gods Woord in onze gedachten bewaren, kunnen we die weer ophalen en toepassen in nieuwe en veranderende omstandigheden. De Bijbel heeft zo een rechtstreekse invloed op ons denken, op onze beslissingen en dat werkt door in onze waarden en ons gedrag. De Schrift uit het hoofd leren, brengt de Bijbel tot leven in onze dagelijkse ervaring. Daarnaast helpt het ons ook God te aanbidden en een getrouw leven te leiden dat in overeenstemming is met de Schrift.

Het woord voor woord onthouden van de Bijbel biedt een grote bescherming tegen misleidingen en verkeerde interpretaties. Door de Schrift uit het hoofd te leren, zijn we in staat de Bijbel te citeren, ook al hebben we op dat moment geen Bijbel bij de hand. In situaties waarin verleidingen ontstaan of wanneer we worden geconfronteerd met tegenstrijdige uitdagingen, is dit een buitengewone kracht ten goede. Door Gods beloften in herinnering te brengen en ons hart op Gods Woord te richten in plaats van op onze eigen problemen, heffen we onze gedachten op tot God. Hij kent duizenden manieren om ons te helpen als wij er niet één zien.

`Lees Efeziërs 5:19; Kolossenzen 3:16. Hoe kan het zingen van Gods Woord ervoor zorgen dat dit in onze gedachten wordt vastgelegd en versterkt?`

Het zingen van de woorden uit de Bijbel kan ook een krachtige manier zijn de tekst van de Schrift uit het hoofd te leren. In een lied is het makkelijker de woorden van de Bijbel te onthouden. Door wat in de Schrift staat geschreven te combineren met prachtige melodieën zullen de woorden nog krachtiger worden verankerd in onze gedachten. Zo kun je ook momenten van een zorgelijke stemming op een effectieve manier verdrijven.

Bijbelpassages die zijn verbonden met eenvoudige maar harmonieuze melodieën kunnen zonder moeite worden gezongen en onthouden door zowel kleine kinderen als volwassenen. De Schrift was de inspiratiebron voor talloze en wereldberoemde oratoria, symfonieën en andere muziekstukken die de christelijke cultuur door de eeuwen heen hebben gevormd en beïnvloed. Composities die onze gedachten verheffen tot God en die ons tot zijn Woord leiden, zijn een wonderbare zegen en een positieve invloed in ons leven.

 ‘Muziek maakt deel uit van de aanbidding van God in de hemel, en in onze liederen moeten we trachten zoveel als mogelijk is de harmonie van de hemelse koren te benaderen.’ (Ellen White, Profeten en Koningen, p. 546)

`Efeziërs 5:19; Kolossenzen 3:16 Wat kan versterkend werken?`
