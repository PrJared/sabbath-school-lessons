---
title:  Jezus tegen de Bijbel?
date:   23/06/2020
---

`Lees Johannes 5:45-47. Welke krachtige boodschap geeft Jezus hier over zijn verhouding tot de Schrift?`

Sommige mensen beweren dat er een scherp contrast is tussen Jezus’ woorden en het Oude Testament. Zij stellen zelfs dat je een hogere positie moet toekennen aan zijn woorden dan aan die van de Schrift. In het Nieuwe Testament zegt Jezus: ‘Jullie hebben gehoord dat gezegd werd ... en Ik zeg jullie ...’ (Matteüs 5:43-44; vergelijk met Matteüs 5:21-22,27- 28,33-34,38-39) Toen Jezus deze befaamde woorden uitsprak in de Bergrede probeerde Hij niet het Oude Testament achter zich te laten of af te schaffen, zoals sommige uitleggers beweren. Hij reageert op de verschillende interpretaties van de Schrift en op de mondelinge tradities die in die tijd gebruikelijk waren om hun gedrag te rechtvaardigen. God keurde hun gedrag naar anderen niet goed en Hij had ook nooit het haten van je vijand geboden (Matteüs 5:43).

Jezus heeft het Oude Testament op geen enkele manier teniet gedaan of het gezag daarvan ook maar enigszins verminderd. Het Oude Testament bewijst immers wie Hij is. Hij versterkte de betekenis van het Oude Testament door te wijzen op Gods oorspronkelijke bedoelingen. Zogenaamd op gezag van Jezus sluiten mensen bepaalde Bijbelgedeelten uit of spreken daar laatdunkend over en doen deze af als ‘niet-geïnspireerd’, Dat is misschien wel de subtielste en gevaarlijkste kritiek die je kunt uiten op de Bijbel. Juist omdat het wordt gedaan in de naam van Jezus. Het voorbeeld van Jezus wijst erop hoeveel gezag Hij toekende aan de Schrift. In zijn tijd bestond die nog enkel uit het Oude Testament. Hoeveel bewijs hebben we nog nodig om te bepalen hoe wij de waarde van het Oude Testament moeten inschatten?

Jezus ondermijnde het gezag van de Bijbel niet, maar bestempelde dat consequent als een betrouwbare gids. In de Bergrede waar we zojuist naar verwezen, zegt Jezus heel duidelijk: ‘Denk niet dat Ik gekomen ben om de Wet of de Profeten af te schaffen. Ik ben niet gekomen om ze af te schaffen, maar om ze tot vervulling te brengen.’ Hij vervolgt deze uitspraak dan ook met deze woorden: ‘wie dus ook maar één van de kleinste van deze geboden afschaft en aan anderen leert datzelfde te doen, zal als de kleinste worden beschouwd in het koninkrijk van de hemel.’ (Matteüs 5:17-19)

`Welke fundamentele leerstellingen zijn tot op de dag van vandaag gebaseerd op het Oude Testament? Denk bijvoorbeeld aan de schepping en de zondeval (Genesis 1-3). Welke andere cruciale christelijke waarheden staan in het Oude Testament vermeld en worden later uitgediept in het Nieuwe Testament?`

`Johannes 5:45-47 Welke krachtige boodschap geeft Jezus?`
