---
title:  Zendingsbericht
date:   26/06/2020
---

#### Bevriend met een schoenenpoetser 

_Filip Dmitrov, 49 en Yulian Jankov, 49, Cyprus _

Een schoenenpoetser in de hoofdstad van Cyprus, Nicosia, trok Filip Dmitrovs aandacht. De muffe geur van tabaksrook kleefde aan zijn kleren. Zijn handen trilden door zijn alcoholverslaving. Filip vroeg hem niet om zijn schoenen te poetsen. ‘Hoe gaat het met je, mijn vriend?’, zei Filip in het Bulgaars. ‘Kan ik je ergens bij helpen?’

De man, Yulian Jankov, keek verrast. Sinds hij Bulgarije tien jaar geleden had verlaten, had niemand hem zo’n vraag gesteld. Het was fijn om te horen dat iemand écht geïnteresseerd in hem was. Toch reageerde Yulian niet. ‘Jezus houdt van een ieder van ons, in welke situatie we ons ook bevinden’, vertelde Filip. ‘Hij gaf zijn leven voor ons’. Dat Jezus werd genoemd, verbaasde Yulian. 

De volgende dag was Filip er weer. ‘Hoe gaat het met je, mijn vriend?’, vroeg hij. ‘Kan ik je ergens bij helpen?’ Yulian had niet verwacht dat de vreemdeling zou terugkeren. Ook nu vroeg Filip hem niet om zijn schoenen te poetsen. In plaats daarvan moedigde hij Yulian aan om zijn geld niet te verkwisten aan alcohol en sigaretten. ‘Je doet er goed aan om wat geld apart te zetten en te sparen’, zei hij. 

Elke dag richtte Filip het woord tot Yulian. Uiteindelijk stelden ze zich aan elkaar voor en begonnen de gesprekken. Yulian vertelde dat hij in de bouw had gewerkt, nadat hij met zijn gezin was aangekomen op Cyprus. Hij had zijn baan verloren en werd uit huis gezet omdat hij dronk. ‘Mijn gezin wil me niet meer’, legde hij uit. ‘Eén voor één lieten ze me in de steek, zelfs mijn beste vrienden. 

Op een dag ging Yulian zijn vriend voor naar het verlaten gebouw waarin hij sliep. De aanblik bracht tranen in Filips ogen. Yulian sliep op een harde vloer. Hij bezat niets dan de kleren die hij aan had. Zijn inkomen werd enkel besteed aan alcohol en sigaretten. ‘Je staat aan de rand van de afgrond’, zei Filip zacht. ‘Je hebt je leven tot een puinhoop gemaakt en je moet er verandering in gaan brengen. Je hebt hulp nodig. Voor God is niets onmogelijk. God houdt toch van je!’

Filip begon te praten over God en te bidden met Yulian. Yulian merkte wel dat Filip iets kostbaars in hem zag. Gaandeweg zag ook hij Gods liefde in zijn leven. Op een dag verklaarde Filip, ‘Binnenkort word je 50 en tot nu toe heb je enkel in dienst gestaan van satan. Het is tijd om je leven aan Christus te geven, Hij zal je zegenen.’ Yulian stemde in. ‘Ik ben er klaar voor om mijn leven aan God te geven’, antwoordde hij. 

Hoewel hij 35 jaar lang zwaar had gedronken, nam hij vanaf die dag geen druppel alcohol meer. Hoewel hij 35 jaar lang zeer veel had gerookt, stopte hij een week later. Samen bestudeerden Filip en Yulian de Bijbel. De twee mannen woonden Bijbelstudiegroepen bij die in het Bulgaars werden gegeven en Filip naar verschillende plaatsen op Cyprus leidde. Yulian vernam dat Filip, van oorsprong een Bulgaar, fulltime predikant was van de Adventkerk op het Mediterrane eiland. Door Filips toewijding en inzet hadden acht mensen zich in drie jaar tijd laten dopen, een aanzienlijk aantal voor een land waar de Adventkerk met een bevolking van 1,1 miljoen mensen maar uit 103 leden bestaat. 

Yulian werd de negende dopeling toen hij op 23 juni 2018 zich liet onderdompelen in het water van de Middellandse Zee. Na zijn doop begonnen er goede dingen te gebeuren in Yulians leven. Hij kreeg werk in een hotelkeuken waar hij ook op sabbat vrij mocht nemen, een uniek iets op Cyprus. Zijn familie ontving hem met open armen. 

Aan iedereen die maar wil luisteren, vertelt hij over zijn liefde voor God. ‘Vanaf dat ik gedoopt ben, kan ik niet ophouden om God te prijzen voor wat Hij heeft gedaan in mijn leven en wat Hij bereid is te doen voor ieder mens’, zei Yulian in een interview. ‘Als ik een nieuw iemand ontmoet, vind ik het fijn om mijn verhaal te delen. Ik zeg dan, ‘Als God het voor mij deed, kan Hij hetzelfde doen voor jou’. 

In dit kwartaal wordt een deel van de opbrengst van de dertiende sabbatschoolcollecte besteed aan een kerk- en buurtgebouw dat hoognodig is voor drie adventistische gemeenten in de hoofdstad van Cyprus, Nicosia. Dank u voor uw vrijgevige gaven tijdens deze dertiende sabbat die dit project en nog twee andere belangrijke projecten in de Trans-Europese Divisie mogelijk maken
