---
title:  De Bijbel
date:   23/04/2020
---

De heilige Geest die de inhoud van de Bijbel heeft geïnspireerd en geopenbaard aan menselijke wezens, zal ons nooit een weg wijzen die tegengesteld is aan Gods Woord noch zal hij ons ooit wegleiden van dat Woord. Voor zevendedagsadventisten komt de Bijbel een hoger gezag toe dan menselijke tradities, ervaringen, verstand of cultuur. De Bijbel alleen is de maatstaf waaraan al het andere moet worden getoetst.

`Lees Johannes 5:46-47; 7:38-39. Wat wordt door Jezus Christus beschouwd als de voornaamste bron voor het begrijpen van geestelijke vragen? Op welke manier wordt door de Bijbel bevestigd dat Jezus de ware Messias is?`

Sommige mensen beweren dat ze speciale ‘openbaringen’ en instructies hebben ontvangen van de heilige Geest. Dit soort ideeën gaan in tegen de duidelijke boodschap van de Bijbel. Voor hen heeft de heilige Geest een hoger gezag gekregen dan Gods Woord. Wie het geschreven en geïnspireerde Woord van God nietig verklaart en de duidelijke boodschap daarvan teniet doet, begeeft zich op glad ijs en laat zich niet leiden door Gods Geest. De Bijbel alleen is onze geestelijke bescherming. Het is de enige betrouwbare bron voor alles wat met het geloof en de toepassing daarvan te maken heeft. ‘Door de Schriften spreekt de Heilige Geest tot het verstand, en drukt de waarheid in het hart. Op deze wijze brengt Hij dwaling aan het licht en verbant ze uit de ziel. Door de Geest der waarheid, Die werkt door het Woord van God, onderwerpt Christus Zijn uitverkoren volk aan Zichzelf.’ (Ellen White, De wens der eeuwen, p. 588)

We moeten nooit denken dat de heilige Geest een vervanging is voor het Woord van God. Het werkt juist samen en in harmonie met de Bijbel om ons tot Christus te brengen. Dat maakt de Schrift tot de enige maatstaf voor ware Bijbelse spiritualiteit. De Bijbel verschaft zuivere leerstellingen (1 Timoteüs 4:6). Hij is betrouwbaar omdat het Gods Woord is, en het verdient onze algehele aanvaarding. Het is niet onze taak een oordeel te vellen over de Schrift. Het Woord van God heeft juist het recht en het gezag te oordelen over ons en onze gedachten. Het is immers het geschreven Woord van God zelf.

`Waarom is het veiliger de Bijbel als gids te hebben voor geestelijke kwesties in plaats van subjectieve indrukken? Wat zijn de gevolgen wanneer we de Bijbel niet aanvaarden als de norm waaraan we alle leerstellingen en zelfs onze geestelijke ervaringen toetsen? Als persoonlijke openbaringen het laatste woord zouden hebben bij geestelijke vragen, waarom zou dat tot niets dan chaos en dwaling leiden?`

`Johannes 5:46-47; 7:38-39 Wat ontvangen wij als we geloven?`
