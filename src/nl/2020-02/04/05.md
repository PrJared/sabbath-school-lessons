---
title:  Verstand
date:   22/04/2020
---

`Lees 2 Korintiërs 10:5-6; Spreuken 1:7; 9:10. Waarom wordt er zoveel nadruk gelegd op de gehoorzaamheid aan Christus in onze gedachten? Waarom is ontzag voor de HEER het begin van alle kennis?`

God stelt ons in staat na te denken en te redeneren. Elke activiteit en elk theologisch argument en ons vermogen conclusies te trekken gaat daar vanuit. Ons geloof is ook niet irrationeel. Na de periode van de Verlichting in de 18 e eeuw werd de menselijke rede met name in de westerse wereld dominant. Dat ging verder dan de mogelijkheid tot nadenken en tot de juiste conclusies komen. Tegenover het idee dat al onze kennis is gebaseerd op zintuiglijke waarnemingen, staat de andere zienswijze dat het menselijke verstand de voornaamste bron is van kennis. Dat is het rationalisme en dat beweert dat waarheid niet zintuiglijk maar intellectueel is en voortkomt uit de rede. Er zijn waarheden waar we alleen door ons verstand vat op krijgen. Zo wordt de menselijke rede de maatstaf voor wat waar is. Het verstand werd het nieuwe gezag waarvoor al het andere moest buigen, inclusief dat van de kerk en zelfs de Bijbel als Gods Woord. Alles werd verworpen wat de menselijke rede niet begreep, en de geldigheid werd in twijfel getrokken. Deze denkwijze heeft veel invloed gehad op grote delen van de Schrift. Alle wonderen en bovennatuurlijke daden van God, zoals de lichamelijke opstanding van Jezus, de maagdelijke geboorte, de schepping in zes dagen, werden niet langer voor betrouwbaar en waar aangenomen.

We moeten bedenken dat zelfs ons vermogen tot redeneren is aangetast door de zonde en dus onder de heerschappij van Christus moet worden gebracht. Het begrip van mensen is verduisterd en ze zijn vervreemd van God. Gods Woord moet ons verlichten. Het feit dat God onze Schepper is wijst er daarbij ook op dat ons menselijk verstand vanuit Bijbels oogpunt niet is geschapen als iets dat onafhankelijk van God functioneert. Het is veel eerder zo: ‘het ontzag voor de HEER is het begin van alle kennis’ (Spreuken 9:10, vergelijk met Spreuken 1:7). Als we Gods openbaring, zoals deze vorm heeft gekregen in het geschreven Woord van God, de hoogste eer toekennen en bereid zijn wat in de Bijbel staat geschreven na te volgen, alleen dan zijn we in staat ons verstand op de juiste manier te gebruiken.

`Eeuwen geleden maakte de Amerikaanse president Thomas Jefferson zijn eigen versie van het Nieuwe Testament. Hij haalde alles eruit wat naar zijn idee inging tegen de menselijke rede. Bijna alle wonderen van Jezus werden geëlimineerd, inclusief zijn opstanding. Wat kunnen we uit dit voorbeeld leren over de begrensdheid van het menselijke verstand om de waarheid te vatten?`

`2 Korintiërs 10:5-6; Spreuken 1:7; 9:10 Wat is het begin van kennis & wijsheid?`
