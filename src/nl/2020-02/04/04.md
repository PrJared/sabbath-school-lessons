---
title:  Cultuur
date:   21/04/2020
---

Ieder van ons behoort tot een bepaalde cultuur of maakt zelfs deel uit van verscheidene culturen. We worden allemaal beïnvloed en gevormd door de cultuur. Niemand kan aan die invloed ontsnappen. Kijk bijvoorbeeld naar het Oude Testament en de aandacht die daarin wordt gegeven aan het verhaal van het oude Israël dat het slechte voorbeeld volgde van de omringende beschavingen. Wat brengt ons ertoe te denken dat we vandaag de dag anders zijn of misschien zelfs beter?

Het Woord van God kwam ook tot stand in een bepaalde cultuur, al beperkt het zich daar niet toe. Culturele factoren hebben ongetwijfeld invloed op ons begrip van de Bijbel, maar we moeten altijd in gedachten houden dat de Schrift uitstijgt boven de gevestigde culturele classificaties wat betreft etniciteit, heerschappij en sociale status. Dit is ook één van de redenen waarom de Bijbel elke menselijke cultuur overstijgt en zelfs in staat is de zondige elementen die zich in elke cultuur bevinden, te corrigeren en te transformeren.

`Lees 1 Johannes 2:15-17. Wat bedoelt Johannes wanneer Jezus zegt dat we ‘wat in de wereld is’ niet lief moeten hebben? Hoe kunnen we in de wereld leven en toch geen wereldse instelling hebben?`

De cultuur is, net als ieder ander aspect van Gods schepping, aangetast door de zonde. Als gevolg daarvan valt het ook onder het oordeel van God. Soms kan onze cultuur aardig overeenkomen met ons geloof. Toch moeten we er altijd voor waken onderscheid te maken tussen die twee. In het ideale geval daagt het Bijbelse geloof, indien dat nodig is, de bestaande cultuur uit en schept het een tegencultuur die trouw is aan Gods Woord. Als we in ons innerlijk niet verankerd zijn aan datgene wat van boven komt, dan zullen we spoedig toegeven aan de dingen die zich rondom ons bevinden.

Ellen White geeft ons het volgende inzicht: ‘De volgelingen van Christus moeten zich met betrekking tot hun principes en interesses van de wereld onderscheiden, maar ze hoeven zich niet te isoleren van de wereld. De Verlosser bevond zich voortdurend onder de mensen, niet om hen aan te moedigen die dingen te doen die niet in overeenstemming waren met Gods wil, maar om hen te verheffen en tot edele mensen te maken.’ (Ellen White, Counsel to Parents, Teachers, and Students Regarding Christian Education, p. 323)

`Welke facetten van de cultuur waarvan jij deel uitmaakt, zijn volledig tegengesteld aan het Bijbelse geloof? Wat nog belangrijker is, is de vraag hoe we standvastig kunnen blijven tegen de aspecten die trachten ons geloof te bederven?`

`Johannes 2:15-17 Wat uit de wereld komt moeten we niet liefhebben?`
