---
title:  Zendingsbericht
date:   08/05/2020
---

#### Een vriend voor degenen zonder vriend

_Lauri Herranen, 60, Finland_

Somber stond Lauri Herranen bij het graf van een vriend in Mikkeli, Finland. Deze leeftijdsgenoot en vriend was drie jaar eerder overleden toen een bloedpropje van zijn hart naar zijn hersenen was gegaan. ‘Ik zou ook in dat graf kunnen liggen’, dacht Lauri. Hij bemerkte een innerlijke stem die zei, ‘Je weet hoe het leven dat je nu leidt, zal eindigen. Wil je dat echt?’

Lauri, 45 jaar oud, kon de vraag niet beantwoorden. Toch kwam het elke dag weer in zijn gedachten op: ‘Als je sterft, weet je wat er met je zal gebeuren. Als je sterft, weet je wat er met je zal gebeuren.’ Angstig herinnerde hij zich dat hij als kind had gehoord over Jezus’ wederkomst. Hij had geleerd dat de goddelozen geworpen zou worden in een eeuwig brandende hel. Hij had geen christelijke vrienden en hij wist niet wie een open oor zou hebben voor de dingen waar hij bang voor was. 

Het werd allemaal nog erger toen hij vanwege een oorontsteking naar de dokter ging en te horen kreeg dat hij prostaatkanker had. De dood stond nu werkelijk aan de deur. Lauri verzamelde al zijn moed om met een predikant van een christelijk genootschap te praten. De predikant bad voor de vergeving van Lauri’s zonden en vroeg ook Lauri om vergeving te bidden. Tijdens de gebeden gebeurde er iets in Lauri. Hij liet zijn zonden achter aan de voet van het kruis en vrede en vreugde vervulden hem. 

Lauri begon de Bijbel ernstig en nauwkeurig te bestuderen. Tot zijn verbazing ontdekte hij dat het evangelie van Lucas naar de zaterdag verwijst als de sabbat. Hij las het Nieuwe Testament drie keer om te vinden waar de sabbat van de zaterdag naar de zondag was veranderd, maar hij kon niets vinden. In die periode zag hij een aankondiging in de krant dat er evangelisatiebijeenkomsten werden georganiseerd door een plaatselijke Adventkerk. Nog geen jaar later sloot hij zich aan bij de kerk. 

Lauri’s echtgenote was het niet eens met zijn keuze voor God en ze vroeg een scheiding aan. Een aantal jaar later trouwde Lauri met een adventistische vrouw, Päivi, en verhuisde met haar naar haar thuisstad, Lahti. Lauri zocht naar manieren om Jezus daar te verkondigen. Na veel gebed voelde hij zich geroepen om een voedselbank te openen in de Adventkerk van Lahti. ‘De meeste inwoners van Finland zijn niet gelovig en hun leven draait om materiële goederen en wereldse pleziertjes’, zei hij. ‘Ze maken geen plaats vrij voor God in hun leven. Daarom vroeg ik mezelf af: ‘Hoe kunnen we hen bereiken?’ De voedselbank is één manier.’

Tot degenen die twee keer per week naar de kerk komen om eten te halen, behoren ook de bouwlieden en oudere mensen. Velen zijn Fins, maar er zijn ook Russische mensen. Sommigen hebben te kampen met financiële problemen. De meesten zijn eenzaam en verlangen naar vriendschap, zoals ook het geval was met Lauri toen hij geen christelijke vrienden had om mee te praten. ‘In de Finse samenleving is het moeilijk om met anderen over persoonlijke zaken te praten, vooral over het geloof’, vertelt Lauri. 

In het begin bezochten maar een paar mensen de voedselbank. Nu, na vijf jaar, komen elke maandag en woensdag zo’n 40 mensen bij elkaar. De voedselbank heeft honderden levens geraakt en sowieso één persoon is gedoopt. De voedselbank spreekt ook inactieve adventisten aan. Kerkleden die de erediensten al jaren niet meer bezochten, hebben zich als vrijwilliger aangemeld en beginnen hoe langer hoe meer weer deel uit te maken van het kerkelijke leven. Lauri, nu 60 jaar, heeft de behandeling tegen kanker met succes doorstaan. Hij is gezond en vreest de dood niet langer. 

‘Mijn leven ligt nu geborgen in Jezus’ handen en ik zie uit naar de wederkomst’, vertelde hij. ‘Ik ben niet bang om te sterven.’
