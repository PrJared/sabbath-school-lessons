---
title:  Vooronderstellingen
date:   03/05/2020
---

`Lees Lucas 24:36-45. Jezus’ leerlingen waren heel bekend met de Bijbel. Wat zorgde ervoor dat ze de ware betekenis van Gods Woord niet hebben begrepen, zelfs niet op het moment dat de daarin voorspelde gebeurtenissen voor hun ogen in vervulling gingen?`

Niemand komt als een onbeschreven blad tot de Schrift. Elke lezer en elke onderzoeker benadert de Schrift met een bepaalde voorgeschiedenis en persoonlijke ervaringen die onvermijdelijk invloed hebben op het interpretatieproces. Op grond van de verwachtingen van hun tijd, hadden zelfs de leerlingen van Jezus hun eigen opvattingen over wie de Messias was en wat Hij behoorde te doen. Hun overtuigingen waren zo sterk dat die hen ervan weerhielden de Bijbelse tekst beter te begrijpen. Dat verklaart waarom ze Jezus en de gebeurtenissen rond zijn leven, dood en opstanding zo vaak verkeerd begrepen.

Een ieder van ons denkt op een bepaalde manier over deze wereld, over wat de realiteit werkelijk is, over God, enz. Deze denkbeelden vooronderstellen we ook of aanvaarden we onbewust en zonder opzet bij het interpreteren van de Bijbel. Niemand benadert de Schrift zonder vooraf gevormde denkbeelden. Als iemands wereldbeeld bijvoorbeeld een bovennatuurlijke tussenkomst van God pertinent afwijst, dan zal die persoon de Schrift niet lezen en begrijpen als een waar en betrouwbaar verslag van wat God in de geschiedenis heeft gedaan. Die persoon zal de Bijbel heel anders interpreteren dan iemand die de realiteit van het bovennatuurlijke wél aanvaardt.

Uitleggers van de Bijbel kunnen zich niet geheel ontdoen van hun eigen verleden, ervaringen, ideeën die men al heeft en vooraf gevormde denkbeelden en opvattingen. Algehele neutraliteit of volledige objectiviteit kan nooit worden bereikt. De studie van de Schrift en theologische reflectie vinden altijd plaats tegen de achtergrond van vooronderstellingen over de aard van deze wereld en het karakter van God. Het goede nieuws is dat de heilige Geest onze begrensde perspectieven en vooronderstellingen kan doorbreken en corrigeren, als we de woorden van de Schrift met een open geest en een eerlijk hart lezen. De Bijbel bevestigt keer op keer dat mensen met zeer verschillende achtergronden in staat waren het Woord van God te begrijpen en dat de heilige Geest ons ‘de weg wijst naar de volle waarheid’ (Johannes 16:13).

`Aan welke standpunten hecht u waarde met betrekking tot deze wereld? Hoe kunt u deze ideeën ondergeschikt maken aan Gods Woord zodat het Woord ervoor kan zorgen dat die meer in harmonie zijn met de realiteit zoals de Bijbel die leert?`

`Lucas 24:36-45 Door welk proces gingen de leerlingen van Jezus?`
