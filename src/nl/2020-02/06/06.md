---
title:  Het belang van interpretatie
date:   07/05/2020
---

`Lees Nehemia 8:1-3,8. Waarom is een helder begrip van de Bijbel zo belangrijk voor ons, niet alleen voor ons als individu maar ook als kerk?`

Het belangrijkste vraagstuk in de Bijbel is dat van verlossing en hoe we worden verlost. Is er op de lange termijn iets dat er meer toe doet dan die kwestie? Jezus zei daar zelf van: ‘Wat heeft een mens eraan de hele wereld te winnen als hij er het leven bij inschiet?’ (Matteüs 16:26) Onze kennis van wat de Bijbel leert over verlossing is echter wel in hoge mate afhankelijk van onze uitleg. Als we de Schrift verkeerd benaderen en interpreteren, dan komen we waarschijnlijk ook tot de verkeerde conclusies. Dat geldt niet alleen voor wat we weten van verlossing maar voor alles wat de Bijbel ons leert. Zelfs in de tijd van de apostelen was theologische dwaling de kerk al binnengeslopen. Daar lagen ongetwijfeld verkeerde interpretaties van de Schrift aan ten grondslag.

`Lees 2 Petrus 3:15-16. Hoe belangrijk is het de Bijbel op de juiste manier te lezen?`

We willen mensen van het Boek zijn, die enkel en alleen volgens de Bijbel leven. We doen voor de interpretatie van de Schrift geen beroep op andere gezaghebbende bronnen zoals traditie, geloofsbelijdenissen of het leergezag van de kerk. Dan is het ontzettend belangrijk de juiste betekenis toe te kennen aan de Bijbel. We hebben immers alleen de Schrift om ons te vertellen wat we moeten geloven en hoe we moeten leven.

Het vraagstuk van de Bijbelse interpretatie is essentieel voor de theologische gezondheid en de opdracht van de kerk. Zonder een correcte interpretatie van de Schrift kan er geen eenheid worden bereikt in leerstellingen en onderricht. Dat heeft ook tot gevolg dat eenheid ontbreekt in kerk en zendingswerk. Een gebrekkige en verdraaide theologie leidt onvermijdelijk tot een ondermaatse en verwrongen opdracht. Als we per slot van rekening een boodschap hebben om aan de wereld te verkondigen maar zelf niet precies weten wat die boodschap betekent, hoe kunnen we er dan ooit in slagen die boodschap op de juiste manier te verkondigen aan degenen die het moeten horen?

`Lees de drie-engelen boodschap van Openbaring 14:6-12. Welke godsdienstige kwesties worden hier aan de orde gesteld en waarom is het voor ons zendingswerk zo van belang ze goed te begrijpen?`

`Nehemia 8:1-3,8 Waarom is het belangrijk om de Bijbel te begrijpen?` 
