---
title:  De Bijbel en cultuur
date:   05/05/2020
---

`Lees Handelingen 17:16-32. Paulus verkondigt de evangelieboodschap in een geheel nieuw verband: de filosofie van de Griekse cultuur. Welke invloed oefenen verschillende culturele achtergronden uit op het belang dat we hechten aan bepaalde ideeën?`

Achtergrondkennis van de cultuur van het Nabije Oosten kan heel nuttig zijn om bepaalde Bijbelpassages beter te begrijpen. ‘De Hebreeuwse cultuur houdt bijvoorbeeld een individu verantwoordelijk voor dingen die hij niet heeft gedaan maar heeft laten gebeuren. De geïnspireerde schrijvers van de Schrift getuigen er daarom ook van dat God een bepaalde handeling heeft uitgevoerd waarvan in de westerse gedachtegang zou worden gezegd dat Hij het toestaat of niet voorkomt, zoals bijvoorbeeld het verharden van farao’s hart.’ (‘Methods of Bible Study’, section 4.p)

Met betrekking tot de hermeneutiek roept cultuur ook een paar belangrijke vragen op. Is de Bijbel afhankelijk van een cultuur en heeft zijn onderricht daarom alleen betrekking op die ene cultuur? Of gaat de goddelijke boodschap de cultuur waarin zij is geschonken te boven en richt zij zich daarom tot alle mensen? Wat gebeurt er als de culturele ervaring van een individu het fundament en de maatstaf wordt voor de interpretatie van de Schrift?

In Handelingen 17:26 biedt de apostel Paulus een interessant perspectief op de realiteit die vaak over het hoofd wordt gezien wanneer mensen het vers lezen. Hij stelt dat God ons allen uit één mens heeft gemaakt. Ondanks de culturele verschillen is er vanuit Bijbels oogpunt iets dat iedereen verbindt met alle andere mensen. God is immers de Schepper van de gehele mensheid. Onze zondige natuur en behoefte aan redding is niet beperkt tot één cultuur. We hebben allemaal de verlossing nodig die ons wordt aangeboden door de dood en opstanding van Jezus Christus.

God sprak tot specifieke generaties. Hij heeft er echter voor gezorgd dat toekomstige generaties en lezers van Gods Woord zouden begrijpen dat deze waarheden verdergaan dan de plaatselijke en beperkte omstandigheden waarin de teksten werden geschreven. Denk bijvoorbeeld eens aan algebra als vergelijkingsmateriaal. Het werd in de 9e eeuw na Christus in Bagdad uitgevonden. Hebben de waarheden en principes van deze tak van de wiskunde dan alleen betrekking op die periode en plaats? Natuurlijk niet. Hetzelfde principe geldt voor de waarheden van Gods Woord. De Bijbel werd een hele tijd geleden geschreven in culturen die totaal verschillend zijn van de hedendaagse wereld. De waar- heden van de Schrift zijn nog net zo relevant voor ons vandaag de dag als voor degenen tot wie het woord in eerste instantie werd gericht.

`Handelingen 17:16-32 Hoe belangrijk zijn culturele achtergronden?`
