---
title:  Vertaling en interpretatie
date:   04/05/2020
---

De Bijbel is geschreven in zeer oude talen. Het Oude Testament is voor het grootste gedeelte in het Hebreeuws geschreven, met slechts een paar passages in het Aramees. Het Nieuwe Testament is in het Koinè Grieks geschreven. De meerderheid van de huidige wereldbevolking kan die oude talen niet spreken en/of lezen. De Bijbel moet daarom worden vertaald in de verschillende moderne talen. Zoals elke goede vertaler weet, gaat een vertaling altijd gepaard met een bepaalde interpretatie. De woorden die deel uitmaken van de ene taal hebben namelijk niet altijd een exact equivalent in de andere taal. De kunst en vaardigheid om teksten nauwkeurig te vertalen en vervolgens te interpreteren, wordt ‘hermeneutiek’ genoemd.

`Lees 1 Korintiërs 12:10; 14:26; Johannes 1:41; 9:7; Handelingen 9:36; Lucas 24:27. Al deze passages centreren rond de kwestie van interpretatie en vertaling. In Lucas 24:27 was het zelfs voor Jezus noodzakelijk de leerlingen uit te leggen wat de Schrift betekende. Wat zegt ons dit over het belang van interpretatie?`

Het Griekse woord hermeneuo, waaraan we het woord hermeneutiek (vertalen en terpretatie) te danken hebben, is afgeleid van de Griekse god Hermes. Hermes werd beschouwd als een gezant en boodschapper van de goden. Daarom was hij onder andere verantwoordelijk voor het vertalen van goddelijke berichten voor de mensen.

Ten aanzien van de hermeneutiek is het voor ons van belang dat we enkel door vertalingen toegang hebben tot de teksten, tenzij we de oorspronkelijke talen kunnen lezen. Gelukkig zijn vele vertalingen erin geslaagd de essentiële boodschap over te brengen. Het is niet zo dat we bekend moeten zijn met de originele taal om de belangrijke waarheden in de Bijbel te kunnen begrijpen, al heeft kennis van die taal wel meerwaarde. Zoals blijkt uit Lucas 24:27 is het zelfs met een goede vertaling van belang dat we de juiste betekenis toekennen aan de teksten. Dat is het hoofddoel van de hermeneutiek: om de betekenis van Bijbelteksten nauwkeurig over te brengen en ons te leren hoe we de betekenis van een tekst op de juiste wijze kunnen toepassen op ons eigen leven. Zoals we kunnen lezen in Lucas, deed Jezus dat ook voor zijn volgelingen. Probeert u zich eens voor te stellen hoe het zou zijn als Jezus Bijbelpassages persoonlijk aan u uitlegt!

`Veel mensen hebben toegang tot verschillende vertalingen, maar voor velen geldt dat ook niet. Met welke vertaling u ook genoodzaakt bent te werken, waarom is het zo belangrijk het Woord in gebed te bestuderen en ernaar te streven zijn onderricht na te volgen?`

`1 Korintiërs 12:10; 14:26; Johannes1:41; 9:7; Handelingen 9:36; Lucas 24:27 Hoe belangrijk is interpretatie?`
