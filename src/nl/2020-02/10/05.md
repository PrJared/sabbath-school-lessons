---
title:  De historische Jezus
date:   03/06/2020
---

`Lees Matteüs 26:57-67; Johannes 11:45-53; 18:29-31. Wie was Kajafas en welke rol speelde hij in de dood van Christus? Wie was Pontius Pilatus en waarom was het juist zijn beslissing die het Sanhedrin in staat stelde zijn doelen te bereiken? `

Kajafas was hogepriester en hij bedacht het complot Jezus te doden. Zijn bestaan is ook vastgelegd door Josephus, de Joodse geschiedschrijver die in dienst van de Romeinen was. ‘Daarnaast ontnam hij Jozef, die ook wel Kajafas werd genoemd, zijn hogepriesterschap, en wees Jonathan, de zoon van Annas, de voormalige hogepriester, aan als zijn opvolger.’ (Josephus Complete Works (Grand Rapids, MI: Kregel Publications, 1969), book 18, chapter 4, p. 381) In 1990 werd ten zuiden van Jeruzalem een familiegraf ontdekt met twaalf ossuaria, oftewel kisten met botten. De munten en het aardewerk in het graf dateren uit het midden van de eerste eeuw na Christus. Het rijkst versierde graf, met meerdere groepen botresten, bevat de naam ‘Jozef, zoon van Kajafas’. Vele geleerden geloven dat dit graf met die kist met botten afkomstig moet zijn van Kajafas, de hogepriester die zo’n prominente rol speelde in de dood van Jezus. Op een steen in het theater te Caesarea Maritima werd in 1961 een inscriptie gevonden waarop de naam van Pontius Pilatus vermeld staat, de man die ten tijde van keizer Tiberius de gezagsdrager was in Judea. In deze beide gevallen bevestigt de geschiedenis dus het bestaan van enkele hoofdpersonages in de gebeurtenissen rondom Christus’ dood. 

Seculiere geschiedschrijvers uit de eerste twee eeuwen na Christus spreken ook over Jezus van Nazareth. Tacitus, de Romeinse historicus, schrijft over Jezus en ook over zijn terechtstelling door Pontius Pilatus in de tijd dat Tiberias aan de macht was. Hij verwijst ook naar de vroege christenen in Rome. Plinius de Jongere, een Romeinse gouverneur, schreef in 112-113 na Christus naar keizer Trajanus om hem te vragen hoe hij de christenen moest behandelen. Hij gaf te kennen dat ze op een bepaalde dag voor het aanbreken van de dag samenkwamen en liederen ter ere van een god leken te zingen. 

Deze archeologische ontdekkingen en historische bronnen verschaffen een extra, niet-Bijbels kader voor het bestaan van Jezus, die binnen de eerste vijftig jaar na zijn dood aanbeden werd. De evangeliën zelf zijn de voornaamste bronnen over Jezus en we zouden ze zorgvuldig moeten bestuderen om meer te leren over Jezus en zijn leven.

`Het is altijd prettig archeologisch bewijs te hebben dat ons geloof ondersteunt. Waarom moeten we leren hier in ons geloof niet afhankelijk van te zijn, hoe nuttig het soms ook is? `

`Matteüs 26:57-67; Johannes 11:45-53; 18:29-31 Welke rol hadden Kajafas en Pontius Pilatus?`
