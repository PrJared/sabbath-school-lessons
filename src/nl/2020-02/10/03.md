---
title:  Jesaja, Hizkia en Sanherib
date:   01/06/2020
---

`Lees Jesaja 36:1-3; 37:14-38. Hoe verlost God zijn volk van die gigantische Assyrische onderneming tegen Juda?`

In 701 voor Christus trok Sanherib ten strijde tegen Juda. Het verslag daarvan staat in de Schrift. Het wordt ook op verschillende manieren door Sanherib zelf verteld. Zijn historische annalen zijn ontdekt in Ninevé, de hoofdstad van het Assyrische rijk. Daarin pocht hij ‘Ik heb 46 van zijn [Hizkia’s] sterk ommuurde steden en ontelbare kleinere dorpen in de buurt belegerd en overwonnen’. De muren van een hoofdvertrek in zijn paleis te Ninevé zijn bedekt met reliëfvoorstellingen. Die tonen zijn belegering en strijd tegen de stad Lachis en hij viert de vernietiging van deze Judese stad.

Recente opgravingen in Lachis getuigen van de geweldige puinhoop waarin de stad was achtergelaten nadat Sanherib haar in brand had gestoken. Jeruzalem werd wonderbaarlijk genoeg gespaard. Sanherib kan daar enkel de volgende trotse woorden over uitspreken: ‘Wat betreft Hizkia de Judeeër, hem heb ik in zijn stad opgesloten als een vogel in een kooi’. Een beschrijving van de vernietiging van Jeruzalem ontbreekt en er is ook geen verslag van krijgsgevangenen die werden meegenomen in slavernij.

Het is waar dat Jeruzalem werd belegerd. De Bijbel vertelt ons echter dat deze belegering slechts één dag duurde, aangezien de engel van de HEER Jeruzalem verloste. Zoals Jesaja had voorspeld: ‘Daarom – dit zegt de HEER over de koning van Assyrië: Hij zal deze stad niet te na komen. Hij zal er geen pijl op afschieten, geen schild tegen opheffen en geen wal tegen opwerpen. Hij zal op zijn schreden terugkeren en deze stad niet te na komen – spreekt de HEER. Omwille van mijzelf en omwille van mijn dienaar David zal Ik deze stad beschermen en haar bevrijden.’ (Jesaja 37:33-35)

Het is heel opvallend dat alleen Lachis heel prominent aanwezig is in Ninevé, de hoofdstad van Assyrië. Jeruzalem ontbreekt op de paleismuren. Sanherib kon alleen maar opscheppen over zijn overwinning op Lachis. De confrontatie tussen de God des hemels en de goden van de Assyriërs blijkt uit de bevrijding van zijn volk. Hij ziet het geweld van Assyrië en hoort de woorden van Hizkia’s gebed. God kwam in actie!

`Hoe kun jij er altijd aan denken dat de God die Israël op zo’n wonderbaarlijke wijze bevrijdde ook vandaag de dag dezelfde God is tot wie jij bidt, op wie jij vertrouwt en steunt?`

`Jesaja 36:1-3; 37:14-38 Hoe verlost God zijn volk?`
