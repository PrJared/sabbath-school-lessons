---
title:  Daniël, Nebukadnessar en Babylon
date:   02/06/2020
---

In juli 2007 werkte een wetenschapper van de universiteit in Wenen aan een project in het British Museum toen hij een kleitablet vond uit de tijd van Nebukadnessar, de koning van Babylon. Op dit tablet staat de naam ‘Nebusarsechim’. Dat is de naam van een Babylonische beambte waarvan Jeremia 39:3 melding maakt. Nebusarsechim is één van de vele individuen, koningen zowel als ambtenaren, die dankzij de archeologie zijn herontdekt uit de tijd van Daniël en Nebukadnessar.

`Lees Daniël 1 en 5. Hoe verhouden de beslissingen van Daniël, toen hij net in Babylon was, zich tot de daden van God om hem als zijn dienaar en profeet invloed te laten uitoefenen op miljoenen mensen door alle eeuwen heen?`

Daniël ‘was vastbesloten’ trouw te blijven aan God met betrekking tot wat hij at en waar hij om bad (Daniël 1:8). Deze goede gewoonten had hij al vroeg in zijn leven aangeleerd. Die gaven hem de kracht voor het lange leven dat voor hem lag. Het resultaat was een heldere gedachtegang, wijsheid en een begrip dat van boven kwam. Dit (h)erkenden zowel Nebukadnessar als Belsassar, wat tot gevolg had dat hij tot in de hoogste rangen van het koninkrijk werd bevorderd. Wat misschien nog wel belangrijker is, is dat het leidde tot de bekering van koning Nebukadnezar zelf (Daniël 4:34-37).

Nebukadnessar was de zoon van Nabopolassar. Ze hadden samen een geweldige stad gebouwd, onovertroffen in de oudheid (Daniël 4:30). Babylon was ontzaglijk groot, met meer dan 300 tempels, een prachtig paleis en omgeven door grote dubbele muren van ca. 4 en 7 meter dik. De muren werden onderbroken door acht hoofdpoorten, allemaal genoemd naar de voornaamste Babylonische godheden. De bekendste is de Isjtarpoort, opgegraven door de Duitsers en gereconstrueerd in het Pergamum Museum te Berlijn.

In Daniël 7:4 wordt Babylon beschreven als een leeuw met adelaarsvleugels. De weg die voor processiedoeleinden naar de Isjtarpoort leidt, is bekleed met de voorstellingen van 120 leeuwen. Er is tijdens de opgravingen ook een beeld gevonden van een enorme leeuw die een man aanvalt. Dat staat vandaag de dag nog steeds buiten de stad. Al deze dingen getuigen van de leeuw als een passend symbool voor het grote Babylon. De Bijbelse geschiedenis en haar profetische boodschap worden hiermee opnieuw bevestigd.

`Daniël 1:8 vermeldt dat Daniël ‘vastbesloten was’. Wat is de betekenis van deze woorden? Voor welke dingen om iets juist wel of niet te doen moet jij ‘vastbesloten zijn’?`

`Daniël 1 en 5 Waardoor kon Daniël waardevol voor God zijn?`
