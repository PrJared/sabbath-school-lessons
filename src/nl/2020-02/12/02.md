---
title:  Oorzaken voor tegenspraken
date:   14/06/2020
---

`Lees 2 Timoteüs 2:10-15. Paulus spoort Timoteüs aan om ijverig te zijn en ‘regelrecht de waarheid te verkondigen’. Welke belangrijke boodschap geeft hij aan een ieder van ons?`

Geen enkele bedachtzame en oprechte student van de Bijbel zal ontkennen dat sommige dingen in de Schrift lastig zijn te begrijpen. Dit zou ons niet moeten verontrusten. In zekere zin moeten we dergelijke moeilijkheden juist verwachten. We zijn per slot van rekening onvolmaakte wezens met beperkingen. Niemand beschikt over een volledig inzicht in alles wat je kunt leren. Dat geldt zeker voor goddelijke dingen. Als onwetende en eindige mensen een poging doen de wijsheid van de oneindige God van de Bijbel te doorgronden, dan stuiten ze ongetwijfeld op wat moeilijkheden. De moeite die het kost het Bijbels onderricht te bevatten, bewijst echter niet dat wat de Bijbel verkondigt onwaar is.

Degenen die wat de Bijbel leert aangaande goddelijke openbaring en inspiratie van de hand wijzen, betitelen deze moeilijkheden vaak als tegenstrijdigheden en fouten. Aangezien zij de Schrift min of meer slechts zien als een menselijk boek, geloven ze dat de Bijbel wel onvolkomenheden en fouten moet bevatten. Een dergelijke opvatting heeft tot gevolg dat er niet serieus wordt gezocht naar een mogelijke verklaring. In die verklaring houden ze ook geen rekening met de eenheid en betrouwbaarheid van de Schrift. Dat is het gevolg van zijn goddelijke, geïnspireerde natuur. Mensen die beginnen te twijfelen aan de eerste paar bladzijden van de Bijbel, bijvoorbeeld aan het scheppingsverhaal, zullen er al snel toe worden verleid ook vraagtekens te zetten bij de rest van de Schrift.

Sommige tegenstrijdigheden in de Schrift kunnen zijn veroorzaakt door kleine fouten van kopiisten of vertalers. Ellen White zegt het volgende: ‘Met een somber gezicht vragen sommigen aan ons: “Denk je niet dat er enkele fouten zijn gemaakt door de kopiist of door de vertalers?” Dit is natuurlijk mogelijk en de geest die zo bekrompen is dat die struikelt over deze mogelijkheid of waarschijnlijkheid, zal net zo makkelijk vallen over de verborgenheden van het geïnspireerde Woord. Hun zwakke verstand heeft immers geen zicht op wat Gods bedoelingen zijn. Ja, ze zouden er net zoveel moeite mee hebben om basale feiten te aanvaarden die door de meeste mensen worden geaccepteerd. Ze hebben niet het onderscheidingsvermogen wat betreft het Goddelijke, waar God op een duidelijke en mooie wijze over spreekt en wat de mens verzadigt met overvloed. Geen fout in de wereld zal iemand problemen geven of tot struikelen brengen die niet ook een probleem weet te maken van de meest eenvoudig geopenbaarde waarheid.’ (Ellen White, Selected Messages, book 1, p. 16)

`2 Timoteüs 2:10-15 Wat geeft Paulus aan ons mee?`

