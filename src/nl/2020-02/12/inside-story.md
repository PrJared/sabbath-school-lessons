---
title:  Zendingsbericht
date:   19/06/2020
---

#### Vergeven na een scheiding 

_Maria, (Trans-Europese Divisie)_

Maria verliet haar man op 30-jarige leeftijd. Al had ze Bijbelse beweegredenen voor de scheiding, ze sprak er met niemand over. Ze wilde haar privéleven niet aan de grote klok hangen. Haar voormalige schoonfamilie behoorde daarnaast ook tot de zeer gerespecteerde leden van de plaatselijke Adventkerk, waar ze zelf nog steeds naar toe ging. 

Kerkleden begrepen niet waarom Maria’s huwelijk tot een einde was gekomen en ze gaven haar de schuld. Sommigen zeiden haar botweg dat ze niet meer verlost zou worden nu ze haar echtgenoot had verlaten. Op een gegeven moment hield Maria, die opgegroeid was in de Adventkerk, de sabbat niet langer en verhuisde ze naar de andere kant van het land om daar een nieuw leven te beginnen.

Toch werd ze gekweld door innerlijke demonen. Al was er niemand in haar nieuwe woonplaats die haar echtscheiding veroordeelde, ze kon het niet van zich afzetten. Ze voelde zich een mislukking. Ze vroeg zich af of God nog van haar hield, ondanks de scheiding. 

In een wanhopige zoektocht naar antwoorden typte ze het woord ‘God’ in op Internet. Het grote aantal resultaten overweldigde haar en ze zette de computer uit. Op de televisie schakelde ze tussen de verschillende kanalen. Een kanaal waarop een charismatische christelijke denominatie te zien was, trok haar aandacht. De geloofsgenezingen en het spreken in tongen joegen haar echter angst aan. Ze weigerde nog langer te kijken. Even later stuitte ze op een wekelijks programma dat via deze zender werd gepresenteerd door een vrouwelijke spreker. De vrouw sprak rustig en bedachtzaam. In de daaropvolgende weken kwam het regelmatig voor dat Maria naar het programma keek. 

Op een avond sprak de vrouw over vergeving. ‘Niemand kan uit eigen kracht vergeven’, zei ze. ‘Je hebt Gods hulp nodig’. Deze woorden kwamen weer in Maria’s gedachten toen ze de volgende ochtend naar haar werk reed. Plotseling besefte ze dat ze haar voormalige echtgenoot, zijn ouders, de onvriendelijke kerkleden en bovenal zichzelf moest vergeven. Een onweerstaanbaar verlangen kwam in haar op om tot God te bidden en zijn hulp te vragen. Huilend probeerde ze te bidden, maar door haar tranen kon ze niet én bidden én rijden. Ze stopte aan de kant van de weg. 

‘Ik wil vergeven, maar ik kan het niet’, bad ze. ‘Als ik vergeving ontvang als een geschenk, zal ik U volgen’. Vrijwel meteen kwam het antwoord. ‘Ik zal je helpen’, zei een vriendelijke mannelijke stem. Maria huilde nog harder – maar nu van vreugde. Ze wist dat de hemel haar gebed had gehoord en haar beloofde te helpen. 30 minuten lang bleef Maria daar aan de kant van de weg in haar auto zitten. Ze had een belofte gedaan om God te volgen, ze wist alleen niet helemaal zeker hoe ze die belofte kon nakomen. ‘Ik ben als adventist opgegroeid’, bad ze. ‘Hoe moet ik nu mijn leven leiden?’ 

Een antwoord kwam in haar gedachten: Lees de Bijbel en de geschriften van Ellen White, de medeoprichtster van de kerk. Maria ging terug naar huis om zichzelf op te frissen en reed daarna naar haar werk. Ze was een uur te laat. Na haar werk sloeg Maria haar Bijbel open en begon ze te lezen. Elke vrije minuut die ze had, besteedde ze om te lezen. Als ze ’s nachts niet kon slapen, stond ze op en las ze verder. Maria had het nooit leuk gevonden om boeken te lezen, nu kon ze bijna niet stoppen. ‘Ik las om te ontdekken wie God is’, zei Maria in een interview. ‘Ik had zo’n enorm verlangen om daarachter te komen.’ 

In een jaar tijd was ze de Bijbel drie keer doorgegaan en had ze de vijf boeken in de Conflict Series van Ellen White gelezen. Om moed te verzamelen sprak Maria met de predikant van de plaatselijke Adventkerk over haar scheiding. Speciaal voor haar stelde hij een Bijbelstudiegroep samen. Hij hoopte dat deze groep haar zou helpen om de weg terug te vinden naar de kerk en naar God. 

Maria genoot van de groep. ‘Ik was zo enthousiast omdat ik vervuld was door de dingen die ik had gelezen’, legde ze uit. Na evangelisatiebijeenkomsten begon Maria de erediensten op sabbat regelmatig bij te wonen. Enige tijd later zag ze haar vroegere schoonfamilie. Tot haar verbazing schaamde ze zich niet langer en koesterde ze geen wrok tegen hen. Ze waren vrienden. Maria heeft ook de kerkleden die onvriendelijk spraken, vergeven. Ze kan zich hun namen niet eens herinneren. ‘Ik voel me vergeven’, zei ze. ‘Ik heb vrede’. 

Maria is nu een actief lid in haar plaatselijke gemeente en heeft de leiding over het project voor de dertiende sabbat in de Trans-Europese Divisie. Ze leest de Bijbel dagelijks en elk jaar minimaal één keer helemaal. Ook besteedt ze elke dag een uur aan het lezen van de geschriften van Ellen White. In het interview vulden haar ogen zich met tranen toen ze dacht aan de dag dat God haar hielp om anderen en zichzelf te vergeven. ‘Ik heb vergeving ontvangen als een geschenk’, zei ze. ‘Deze ervaring heeft mijn relatie met God voorgoed veranderd’. 
