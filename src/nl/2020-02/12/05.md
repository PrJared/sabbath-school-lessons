---
title:  Volharding en geduld
date:   17/06/2020
---

`Lees Galaten 6:9. Paulus draagt ons op altijd goed te doen aan anderen. Die houding is ook noodzakelijk als we te maken hebben met moeilijke vragen. Waarom spelen doorzettingsvermogen en geduld zo’n belangrijke rol in het oplossen van problemen?`

Om echt iets te bereiken, is vasthoudendheid een absolute vereiste. Wat we te makkelijk verkrijgen, stellen we vaak te weinig op prijs. De vraagstukken in de Bijbel bieden ons de mogelijkheid onze hersenen aan het werk te zetten. Het doorzettingsvermogen en de volharding waarmee we naar een antwoord streven, laat zien hoe belangrijk de kwestie voor ons is. Elk moment dat we besteden aan het bestuderen van de Bijbel om meer over zijn betekenis en boodschap te begrijpen, is welbestede tijd. De ervaring van een misschien wel langdurige en ijverige zoektocht naar antwoorden in de Bijbel, zal een grotere zegen zijn dan de uiteindelijke oplossing van het probleem. Als een prangende kwestie eenmaal duidelijk is, zal die oplossing immers zeer kostbaar voor ons zijn.

Dat u een moeilijkheid niet snel kunt oplossen, betekent niet dat het niet op te lossen is. Het is opmerkelijk hoe vaak we dit vanzelfsprekende feit over het hoofd zien. Zodra sommige mensen worden geconfronteerd met een moeilijke vraag in de Bijbel en er even over nadenken zonder tot een mogelijk antwoord te komen, concluderen ze al snel dat het probleem niet kan worden opgelost. Sommigen beginnen zelfs te twijfelen aan de betrouwbaarheid van de gehele Bijbel. We moeten niet vergeten dat de oplossing heel makkelijk kan zijn, al hebben wij daar door ons beperkte menselijke verstand of door onze onwetendheid geen zicht op. Hoe zou u het vinden als een beginner zich wijdt aan algebra en na een half uur tevergeefs gezwoegd te hebben op een moeilijk vraagstuk tot de conclusie komt dat er geen mogelijk antwoord op de kwestie is? Dat alleen maar omdat hij het niet kon vinden! Hetzelfde geldt voor onze bestudering van de Bijbel.

Sommige vraagstukken weerstaan alles wat je doet om ze op te lossen. Op zo’n moment is het goed alles even aan de kant te leggen en te doen wat God duidelijk heeft laten zien. Bepaalde geestelijke inzichten kunnen alleen worden verkregen door gewillig te gehoorzamen aan wat God ons al heeft gezegd te doen. Wees standvastig en geduldig in je studie van de Bijbel. Standvastigheid is immers de deugd van de gelovigen in de eindtijd (Openbaring 14:12).

`Wat kunnen we leren van andere mensen die zich ijverig en geduldig over uitdagende Bijbelpassages hebben gebogen? Hoe kunnen we anderen bemoedigen hun zoektocht naar de waarheid niet op te geven? Waarom hoeven we niet bang te zijn wanneer we geconfronteerd worden met een moeilijk stukje in de Schrift?`

`Galaten 6:9 Welk advies geeft Paulus ons & waarom?`
