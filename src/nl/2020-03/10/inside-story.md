---
title:  Zendingsbericht
date:   04/09/2020
---

#### Vreemde dromen en een meisje 

_Maria, 29, Guinea_

Vanaf tweejarige leeftijd ging Maria met haar moeder mee naar een medicijnman om een zegen te krijgen voor hun familiebedrijf in Guinea. Deze bezoeken waren een vanzelfsprekend onderdeel van hun leven en de zegeningen leken te werken. Moeder werd een rijke zakenvrouw met vele winkels door het hele West-Afrikaanse land. Door haar toedoen was ook haar dochter zeer welgesteld. Maria bezat een huis met een omheinde tuin, twee auto’s en een goedlopende onderneming in merkkleding en handtassen, gevestigd in de hoofdstad van Guinea, Conakry. 

Toch werd Maria door de medicijnman verrast, toen ze hem op 24-jarige leeftijd bezocht om een zegen te vragen. ‘Als je rijk wilt zijn, is het nodig dat je een mensenoffer brengt’, liet hij haar weten. ‘Het offer moet ook een albino zijn’. Maria had hem koeien gegeven om te offeren, maar nog nooit een mens. De gedachte dat ze een mensenoffer moest brengen, joeg haar enorme angst aan. Toen ze die avond in slaap viel, spookte het nog steeds door haar hoofd. Ze droomde dat twee kleine kinderen iets tegen haar zeiden, maar ze kon niet verstaan wat. De volgende nacht had ze weer een droom waarin dezelfde kinderen voorkwamen. Dit keer kon ze begrijpen wat ze zeiden. ‘Naar de medicijnman gaan lost niets op’, zei één kind. De volgende nacht droomde Maria opnieuw. Dit keer hoorde ze op haar wandeling over de straat een stem. De stem zei, ‘Jezus Christus, onze Vader en Verlosser, is de oplossing.’

Stomverbaasd werd ze wakker. Ze was geen christen. Ze behoorde tot een andere grote wereldreligie. ‘Hoe kan Jezus de oplossing zijn?’, vroeg ze zich af. Ze vertelde haar moeder over haar drie nachtelijke dromen. ‘Waarom moeten we een mensenoffer brengen?’, vroeg ze. Moeder vond de dromen maar niks en zei Maria dat ze een koe moest kopen om te laten offeren. Maria gehoorzaamde. Terwijl de medicijnman zich voorbereidde om de koe te slachten, verzekerde hij haar ervan dat haar dromen niet meer terug zouden komen. 

Die nacht had Maria weer een droom. Tegen het einde van de week hadden de nachtelijke dromen Maria uitgeput en besloot ze te gaan winkelen. Op zaterdagochtend reed ze met haar auto naar het hek van haar terrein en terwijl ze ervoor stond, wachtte ze totdat het hek open zou gaan. In de tussentijd dook er plotseling een klein meisje op in de tuin dat naar het raam van haar auto kwam. ‘Wil je mee naar de kerk?’, vroeg het meisje. Maria stond versteld. ‘Ik ben geen christen’, zei ze. ‘Waarom vraag je me om mee te gaan naar de kerk? Wie zoek je?’ Ik wil naar de kerk’, zei het meisje. Maria bekeek het meisje eens goed. Ze vroeg zich af of het meisje de weg was kwijtgeraakt en haar ouders zocht. Ze had er geen flauw benul van of er wel kerken waren in haar buurt. Alsof ze haar gedachten kon lezen, zei het meisje, ‘Ik weet de weg’. 

Maria besloot dat ze het meisje zou helpen om de kerk te vinden en ze stapte uit haar auto. Na een korte wandeling kwamen Maria en het kleine meisje aan bij het omheinde hoofdgebouw van de Adventkerk in Guinea. Een groep mensen stond in de buurt van een kerk die zich binnen de afrastering bevond. Één van hen, een vrouw, vroeg Maria of ze haar kon helpen. ‘Dit kleine meisje vroeg me hier te komen’, zei Maria wijzend. Maar het meisje was nergens te zien. Maria zocht buiten het hek en op het terrein. Geen meisje. Ze keerde terug naar de niet begrijpende blik van de vriendelijke vrouw en had plotseling de neiging om haar te vertellen over haar dromen. ‘Mag ik je iets vragen?’, vroeg ze. ‘Natuurlijk’, antwoordde de vrouw. ‘Ik droom zo ontzettend veel’, vertelde ze. ‘Ik heb een koe geofferd, maar de dromen verdwijnen niet. Ik weet niet wat ik moet doen.’ ‘Wacht even’, zei de vrouw. ‘Mijn man is predikant. Ik zal hem om hulp vragen.’ Het was op die manier dat Maria, een niet-christelijke vrouw in een land waar veel mensen afkerig zijn van het christendom, hoorde over Jezus. Nu is ze christen en houdt ze met haar hele hart van Jezus. ‘Mijn bekering tot het christendom is een wonder’, getuigt ze. ‘Niemand kwam met de Bijbel naar me toe en ik heb geen christelijk boek gelezen. God riep me.’ Maria heeft het meisje nooit meer gezien. Ze is ervan overtuigd dat het meisje een engel was. 

De Adventkerk moet vele uitdagingen het hoofd bieden om het evangelie te verspreiden in Guinea. In dit land is slechts 7% van de bevolking christelijk en vele mensen staan vijandig tegenover het christendom. In dit kwartaal is een deel van de dertiende sabbatopbrengst bestemd voor de bouw van Kobaya Academy, een school in Conakry, Guinea. Vele kinderen uit niet-christelijke gezinnen kunnen daar in aanraking worden gebracht met de liefde van Jezus. 