---
title:  Organiseren om te dienen
date:   01/09/2020
---

`Lees 1 Korintiërs 12:12-25. Waarom biedt het menselijk lichaam een uitstekende illustratie van een harmonieuze samenwerking in kleine groepen?`

Paulus benadrukt niet alleen het belang van geestelijke gaven voor het gemeenteleven, hij wijst ook op een methode hoe je dat kunt organiseren. Hij bespreekt geestelijke gaven in de context van het lichaam van Christus en hoe deze aanpak functioneel is. Een studie van de anatomie en de fysiologie toont aan dat de organen van het lichaam deel zijn van met elkaar verbonden systemen. Denk aan het spijsverteringsstelsel, het hart- en vaatstelsel, het ademhalingsstelsel en het skelet. Dat zijn voorbeelden van complexe structuren. Geestelijke gaven zijn net als de verschillende delen van het lichaam. Ze functioneren het beste wanneer ze deel zijn van systemen of groepen organen. In de meeste gevallen zijn ze op zichzelf tot niets in staat. Ons lichaam is geen klomp van gescheiden organen die elk voor zich maar wat doen op freelance basis. Elke functie is een deel van een hecht met elkaar verbonden systeem met een gemeenschappelijk doel.

Dit alles zegt ons iets over de omgeving waarin we onze geestelijke gaven het beste kunnen benutten. Het is zo makkelijk ontmoedigd te raken wanneer we alleen werken. In het gezelschap van een kleine groep mensen die dezelfde interesses en doelen hebben, ontdekken we dat onze pogingen veel gerichter zijn en dat ze elkaar versterken. Kleine groepen bieden het beste kader om onze geestelijke gaven te gebruiken en kunnen het centrum worden van de plaatselijke evangelisatie van een gemeente. Ellen White benadrukt de waarde van kleine groepen: ‘Het vormen van kleine groepen als basis voor een Christelijk werk is mij voorgehouden door Een Die niet kan dwalen. Is het een flinke gemeente, laten de leden dan kleine groepen vormen om niet enkel te werken voor de gemeenteleden, maar voor de ongelovigen. Zijn er in een plaats slechts twee of drie leden, laten ze dan toch een werkgroep vormen. Laten ze die band niet verbreken, maar zich aaneensluiten in liefde en eensgezindheid, elkander bemoedigen om voorwaarts te gaan, waar een ieder moed en kracht verkrijgt door de hulp van de anderen.’ (Ellen White, Uit de schatkamer der getuigenissen, deel 3, pp. 84-85)

Het dienstwerk op basis van kleine groepen, wordt door God voorgeschreven om elk gemeentelid in staat te stellen geestelijk te groeien, een warme gemeenschap te ervaren en om hun door God geschonken gaven te gebruiken voor zijn dienst.

`Denk na over de bovenstaande uitspraak van Ellen White. Bestudeer haar woorden zin voor zin. Hoe kan deze goddelijke raad worden toegepast in uw gemeente?`

`1 Korintiërs 12:12-25 Wat wil deze illustratie uitbeelden?`