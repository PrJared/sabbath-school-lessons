---
title:  De opgestane Christus verkondigen
date:   06/07/2020
---

Het was op een vroege zondagmorgen dat de twee Maria’s zich naar de graftombe haastten waarin Christus bijgezet lag. Ze gingen niet naar Hem toe om iets te vragen. Wat had een overleden man hun nou te bieden? De laatste keer dat ze Hem zagen, was zijn lichaam bebloed, verwond en gebroken. De gebeurtenissen aan het kruis stonden diep in hun geheugen gegrift. Nu deden ze simpelweg wat van hen werd verwacht. Bedroefd gingen ze op weg naar de graftombe om zijn lichaam te balsemen. De donkere schaduwen van moedeloosheid hadden hun leven in hun greep door de duisternis van wanhoop. Hun toekomst was onzeker en bood hun weinig hoop.

Hevige verbazing maakte zich van hen meester toen bleek dat het graf leeg was. Matteüs geeft het volgende verslag van wat er gebeurde op die opstandingsmorgen: ‘De engel richtte zich tot de vrouwen en zei: “Wees niet bang, ik weet dat jullie Jezus, de Gekruisigde, zoeken. Hij is niet hier, Hij is immers opgestaan, zoals Hij gezegd heeft. Kijk maar, dat is de plaats waar Hij gelegen heeft”.’ (Mattheüs 28:5-6) Toen overrompelde vreugde de vrouwen. De donkere wolken van verdriet vervaagden in het licht van deze opstandingsmorgen die aanbrak. Hun nacht van droefheid was ten einde gekomen. Blijdschap sierde hun gezicht en vreugdevolle gezangen vervingen hun tranen van verdriet.

`Lees Marcus 16:1-11. Wat antwoordde Maria toen ze ontdekte dat Christus was opgestaan uit de dood?`

Nadat Maria de opgestane Christus had ontmoet, rende ze weg om het verhaal te vertellen. Goed nieuws is er om te delen en ze kon dan ook niet stil blijven. Christus leefde! Zijn graf was leeg en de wereld moet dat weten. Nadat wij de opgestane Christus ontmoet hebben op ons levenspad, moeten ook wij uitgaan om het verhaal te vertellen. Goed nieuws moet je immers delen!

Het is opmerkelijk dat ook de leerlingen van Jezus Maria’s getuigenis weigerden te geloven. Toch had Jezus hun meerdere malen verteld wat er zou gebeuren, namelijk dat Hij ter dood gebracht zou worden en weer op zou staan. Zij waren immers degenen die Jezus specifiek had uitgekozen. ‘Toen ze hoorden dat Hij leefde en dat zij Hem had gezien, geloofden ze het niet.’ (Marcus 16:11) Als zelfs Jezus’ eigen leerlingen hun twijfels hadden bij wat er werd gezegd, dan zouden we niet verbaasd moeten zijn dat anderen onze woorden ook niet meteen aannemen.

`Hoe lang is het geleden dat er afwijzend werd gereageerd op jouw getuigenis? Welk antwoord gaf je daar toen op en wat heb je geleerd van die ervaring`

`Marcus 16:1-11 Wat deed Maria toen ze ontdekte dat Christus was opgestaan?`