---
title:  Veranderde levens maken een verschil
date:   07/07/2020
---

‘Toen de leden van het Sanhedrin zagen hoe vrijmoedig Petrus en Johannes optraden en begrepen dat het gewone, ongeletterde mensen waren, stonden ze verbaasd, en ze realiseerden zich dat beiden in Jezus’ gezelschap hadden verkeerd.’ (Handelingen 4:13)

De gemeente van het Nieuwe Testament groeide zeer explosief. Op de Pinksterdag werden er 3000 mensen gedoopt (Handelingen 2:41). Een paar weken later werden er nog duizenden aan de gemeente toegevoegd (Handelingen 4:4). De autoriteiten hadden al snel door dat er iets gaande was. Deze nieuwtestamentische gelovigen waren samen geweest met Christus. Hun levens waren veranderd. Ze waren anders geworden door zijn genade en ze konden zich niet stilhouden.

`Lees Handelingen 4:1-20. Wat gebeurt er hier? Wat was het gevolg van de poging van de autoriteiten om Petrus en Johannes de mond te snoeren? Hoe reageerden zij daarop?`

Deze gelovigen waren nieuw in Christus en gedreven om hun verhaal te vertellen. Petrus, een luidruchtige visser, werd veranderd door de genade van God. Jakobus en Johannes, de zonen van de donder, die moeite hadden hun kalmte te bewaren, werden veranderd door de genade van God. Thomas de scepticus werd veranderd door de genade van God. De leerlingen van Jezus en de leden van de vroegchristelijke gemeente hadden allemaal hun eigen verhaal te vertellen en daar konden zij niet over zwijgen. Ellen White doet de volgende krachtige uitspraak in het boek Schreden naar Christus: ‘Zodra iemand Christus gevonden heeft, ontstaat er een verlangen in het hart om aan anderen bekend te maken, welk een dierbare vriend Jezus is; de heiligende en zaligmakende waarheid kan niet in het hart opgesloten blijven.’ (Ellen White, Schreden naar Christus, p. 60)

Merk ook op wat de godsdienstige leiders zeggen in vers 16. Ze erkenden openlijk de realiteit van het wonder dat had plaatsgevonden: de genezen man stond pal voor hen. Ondanks dat alles weigerden ze hun houding te veranderen. Al werkten ze hen publiekelijk tegen, toch lieten Petrus en Johannes zich er niet van weerhouden hun getuigenis te geven.

`Wat is de relatie tussen het kennen van Christus en die kennis delen met anderen? Waarom is het zo noodzakelijk dat we Christus persoonlijk kennen om van Hem te kunnen getuigen?`

`Handelingen 4:1-20 Wat gebeurt er hier?`