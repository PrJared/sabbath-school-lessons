---
title:  Zendingsbericht
date:   10/07/2020
---

#### Lezen makkelijk gemaakt 

_S.E. Joe Seeyah, 66, Liberia_

Joe Konyon Seeyah kon niet lezen. Er waren geen scholen in Seeyah, Liberia, het dorp waar hij woonde. Als jonge jongen werkte hij op de rijstboerderij van zijn familie. Met het verstrijken van de jaren trouwde hij, kreeg negen kinderen en was hij nog steeds actief op de boerderij. Hij had geen reden om te leren lezen. 

Op een dag arriveerde een adventistische evangelist, Willie Helbig, in het dorp. Joe wilde de Bijbel graag bestuderen en hij en andere dorpelingen vroegen de evangelist om hen te helpen en te begeleiden. Willie stemde toe en een maand later lieten alle 50 volwassenen in Seeyah en een naburig dorp, Dehyu, zich dopen. 

Willie, de eerste adventistische predikant in Liberia, vertelde de nieuwe kerkleden dat het ook nu hun taak was om de boodschap van het evangelie te verspreiden. Joe wist niet wat hij ervan moest denken. Hij had Jezus lief en hij wilde het goede nieuws delen met anderen. Toch was hij al 45 jaar en kon hij niet lezen. ‘Ik kan de Bijbel niet openslaan en eruit onderwijzen’, zei hij. Willie maakte zich geen zorgen. Hij nodigde Joe en vijf andere pas gedoopte leden uit om Bijbelcursussen te volgen in Dehyu. Op de eerste dag keek Joe naar de andere vijf mannen in Willie’s klaslokaal. Geen van hen was naar school gegaan. Geen van hen kon lezen. Hij bevond zich in goed gezelschap. 

Willie bad met hen en gaf aan ieder een nieuwe Bijbel. Toen opende hij zijn eigen Bijbel en liet de mannen zien hoe ze belangrijke verzen konden vinden. Elk vers werd luid en duidelijk door hem voorgelezen en hij verklaarde de betekenis van alle woorden. Joe bad vurig. Hoe zou hij alle verzen kunnen onthouden? Hij wilde anderen vertellen over Jezus’ spoedige wederkomst, maar hij vroeg zich af of hij daar ooit toe in staat zou zijn. Elke dag kwamen Willie, Joe en de andere mannen samen om de Bijbel te bestuderen. Elke dag bad Joe dat de heilige Geest hun bijeenkomsten zou zegenen. 

Op een dag, toen Willie de mannen wees op belangrijke verzen in de Bijbel, merkte Joe dat het hem geen moeite kostte om de verzen zelf te vinden. In zijn eigen Bijbel kon hij zo meelezen met wat Willie voorlas! Hij keek naar zijn klasgenoten. Ook zij waren in staat de verzen te vinden en bij te houden wat gezegd werd. Joe en de andere mannen stonden op en begonnen de Bijbel hardop voor te lezen aan de verbouwereerde evangelist. Thuisgekomen ruilde Joe de Bijbel in voor een ander boek en probeerde het te lezen. Hij begreep niet wat er stond. Toch kon hij de Bijbel met gemak lezen. 

Uiteindelijk werd Joe één van de vooraanstaande ouderlingen in de eerste Adventkerk die in 1937 werd opgericht om dienstbaar te zijn aan het dorp Seeyah en andere omliggende gebieden. Hoewel hij geen school had doorlopen, onderwees en predikte hij met vol enthousiasme uit de Bijbel in de nieuwe kerk, gevestigd in het dorp Newcess. In 2003 overleed hij op een leeftijd van ca. 90 jaar. ‘Het was het werk van de heilige Geest’, verklaarde zijn zoon, S.E. Joe Seeyah, die 66 jaar oud is en ook dienst doet als ouderling. 

‘Het is de heilige Geest die wijsheid geeft en Hij wilde dat de boodschap van de Adventkerk ook ons gebied zou bereiken. Hij maakte het voor mijn vader mogelijk om de Bijbel te lezen.’ 

In dit kwartaal is een deel van de dertiende sabbatcollecte bedoeld voor de bouw van een basisschool in Buchanan, Liberia. Dit gebouw zal de school vervangen die een aantal jaar geleden tijdens de Liberiaanse burgeroorlog werd vernietigd. Buchanan bevindt zich in de buurt van het dorp Seeyah. 