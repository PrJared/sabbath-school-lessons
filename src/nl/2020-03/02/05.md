---
title:  Onze ervaringen delen
date:   08/07/2020
---

In Handelingen 26 lezen we dat de apostel Paulus als een gevangene voor koning Agrippa staat. Hij spreekt hier rechtstreeks tot de koning en Paulus geeft hier zijn persoonlijke getuigenis. Hij heeft het niet alleen over zijn leven als een vervolger van Jezus’ volgelingen. Hij vertelt ook dat hij zich na zijn bekering heeft ingezet als een getuige van Jezus en eindigt zijn toespraak met de belofte van de wederopstanding van de doden (Handelingen 26:8). Toen Paulus tot bekering kwam op de weg naar Damascus, sprak onze Heer tot hem en zei: ‘Ik ben aan je verschenen om je aan te stellen als mijn dienaar, opdat je bekend zult maken dat je Mij hebt gezien en zult getuigen van alles wat Ik je nog zal laten zien.’ (Handelingen 26:16) Het delen van je geloof is een ervaring waar kracht van uitgaat. We vertellen het verhaal van wat Christus voor ons heeft gedaan in het verleden, wat Hij voor ons doet in het leven van vandaag de dag en wat Hij voor ons zal doen in de toekomst.

Als je getuigt gaat het nooit om onszelf. Het gaat altijd om Hem. Hij is de God die onze ongerechtigheden vergeeft, onze ziektes geneest, ons kroont met liefdevolle vriendelijkheid en ons verzadigt met goede dingen (Psalm 103:3-5). Getuigen betekent simpelweg dat we zijn wonderbare genade met anderen delen. Het is een getuigenis van onze persoonlijke ontmoeting met deze God die zo genadig is.

`Lees 1 Johannes 1:1-3 en vergelijk deze tekst met Galaten 2:20. Welke overeenkomsten zie je hier? Op welke manier komt de ervaring van Johannes overeen met die van Paulus?`

Johannes en Paulus hadden heel andere levenservaringen, maar ze hadden beiden een persoonlijke ontmoeting met Jezus. Hun ervaringen met Jezus vonden niet slechts plaats op een bepaald moment in het verleden zonder enig vervolg. Het was een voortdurend en dagelijks proces van zich verheugen in zijn liefde en wandelen in het licht van zijn waarheid. Is bekering ooit alleen maar iets vanuit het verleden? Let op de uitspraak van Ellen White over degenen die denken dat enkel hun bekering van vroeger ertoe doet: ‘Het is alsof ze geen behoefte hebben aan bezinning en geen noodzaak voelen zich dagelijks te bekeren, vanaf het moment dat ze iets te weten zijn gekomen over godsdienst.’ (Ellen White, Manuscript Releases, vol. 4, p. 46)

We moeten keer op keer doordrongen raken van zijn bestaan, goedheid en kracht. Waarom is het zo belangrijk iedere dag te werken aan je relatie met de Heer ongeacht vroegere ervaringen, hoe krachtig en aangrijpend die ook waren? Bespreek op sabbat je antwoord in de groep.

`Galaten 2:20 en 1 Johannes 1:1-3 Welke overeenkomst is er?`