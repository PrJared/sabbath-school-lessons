---
title:  De kracht van een persoonlijk getuigenis
date:   09/07/2020
---

Laten we onze blik nogmaals werpen op Paulus die voor koning Agrippa staat. De apostel Paulus staat voor deze man, de laatste in de lijn van Joodse koningen, de Makkabeeën en het geslacht van Herodes. Agrippa beweerde een Jood te zijn, maar in zijn hart was hij een Romein (Zie: Ellen White, The SDA Bible Commentary, vol. 6, p. 436). De bejaarde apostel, vermoeid door zijn zendingsreizen en getekend door de strijd tussen goed en kwaad, staat daar en zijn hart is vervuld van Gods liefde en met een gezicht waar Gods goedheid van afstraalt. Wat er ook allemaal is gebeurd in zijn leven, welke vervolgingen en moeilijkheden hij heeft doorstaan, hij kan zeggen dat God goed is.

Agrippa is cynisch, sceptisch, gehard en staat geheel onverschillig tegenover welk echt waardensysteem dan ook. Paulus daarentegen is gevuld met geloof, toegewijd aan de waarheid en volhardend in het pleiten voor gerechtigheid. Het contrast tussen deze twee mannen had niet veel scherper kunnen zijn. Tijdens het proces verzoekt Paulus te mogen spreken en Agrippa staat hem dat toe.

`Lees Handelingen 26:1-32. Op welke manier getuigde Paulus aan Agrippa? Wat kunnen we leren van zijn woorden?`

Vriendelijkheid opent harten terwijl irritant zijn ze juist sluit. Paulus stelt zich zeer goedgunstig op tegenover Agrippa. Hij omschrijft hem als iemand ‘die zo goed op de hoogte is van alle gebruiken [van de Joden] en hun onderlinge geschillen’ (Handelingen 26:3). Na deze uitspraak gaat hij over op het verhaal van zijn bekering.

`Lees Handelingen 26:12-18 en 26:26-28. De eerste tekst gaat over Paulus’ bekering. Let tijdens het lezen op de uitwerking van dit verhaal op Agrippa. Waarom denk je dat Agrippa zo reageerde? Waarom maakte Paulus’ getuigenis zo’n indruk op hem? `

Het getuigenis van Paulus over hoe Jezus zijn leven had veranderd, maakte veel indruk op de goddeloze koning. Er is geen getuigenis zo krachtig als een veranderd leven. Er gaat een wonderbaarlijke invloed op anderen uit van het getuigenis van het leven van iemand die oprecht bekeerd is. Zelfs goddeloze koningen worden bewogen door levens die zijn veranderd door genade. Al hebben wij misschien niet zo’n dramatisch verhaal te vertellen als Paulus, toch zouden we allemaal in staat moeten zijn met anderen te delen wat het betekent Jezus te kennen en verlost te zijn door zijn bloed.

`Handelingen 26:1-32 Wat kunnen we hier van Paulus leren?`