---
title:  Gods Woord toepassen
date:   12/08/2020
---

Iemand heeft uitgerekend dat het Woord van God meer dan 3000 beloftes bevat. Elk van deze beloftes is afkomstig uit het hart van een liefhebbende God die ‘door de kracht die in ons werkt bij machte is oneindig veel meer te doen dan wij vragen of denken’ (Efeziërs 3:20). Gods beloftes zijn toezeggingen die Hij aan een ieder van ons doet. Zodra we door geloof aanspraak maken op deze beloftes en andere mensen leren hetzelfde te doen, zullen de zegeningen van de hemel ons leven binnenstromen. In Romeinen 8 legt de apostel Paulus de nadruk op deze goddelijke realiteit: ‘Zal Hij, die zijn eigen Zoon niet heeft gespaard, maar Hem omwille van ons allen heeft prijsgegeven, ons met Hem niet alles schenken?’ (Romeinen 8:32) De apostel Petrus verduidelijkt deze belofte door te verkondigen dat ‘zijn goddelijke macht ons alles heeft geschonken wat nodig is voor een vroom leven.’ ( 2 Petrus 1:3) Door Christus’ dood aan het kruis en zijn overwinning op de tegenstander en de overheden en machten van de duisternis, heeft Hij ons alles gegeven dat noodzakelijk is om een godvruchtig, geestelijk leven te leiden. Daarbij belooft Hij ook om te voorzien in onze basale, fysieke noden.

`Vergelijk 1 Johannes 1:7-9 en Filippenzen 4:13,19. Deze beloftes verschillen weliswaar van elkaar, maar wat leren ze ons over het karakter van God? Op welke manier hebben deze beloftes jouw leven beïnvloed?`

In beide passages worden andere dingen beloofd, maar het beeld dat door deze beloftes van God wordt gegeven, komt heel sterk overeen. Ze openbaren een God die liefdevol vergeeft, oneindige kracht bezit en zorgt voor wat we echt nodig hebben. Ze verzekeren ons ervan dat God zeer veel om ons geeft.

`Lees Hebreeën 3:19; 4:1-3 en Matteüs 13:58. Wat leren deze verzen ons over de noodzaak om te geloven?` 

De Bijbel is gevuld met zoveel wonderbaarlijke beloftes van God. Als we door geloof aanspraak maken op deze beloftes in Gods Woord en daarin geloven omdat Christus ze heeft toegezegd, dan worden de zegeningen van deze beloftes ons deel. Het is door een gebrek aan geloof in Gods vermogen om te doen wat Hij in zijn Woord heeft beloofd, dat de vervulling van zijn beloftes in ons leven wordt beperkt.

Bid dat God je deze week in aanraking brengt met iemand die de beloftes van hoop in Gods Woord nodig heeft.

`1 Johannes 1:7-9; Filippenzen 4:13,19 Wat zegt dit over Gods karakter?`