---
title:  Symbolen van Gods Woord
date:   09/08/2020
---

`Lees Psalm 119:105; Jeremia 23:29; Lucas 8:11 en Matteüs 4:4. Welke vijf symbolen worden in deze passages gebruikt om Gods Woord te omschrijven? Waarom denkt u dat juist deze vijf symbolen zijn gekozen om het Woord van God te representeren?`

De diverse symbolen waar in deze teksten gebruik van wordt gemaakt, geven een beschrijving van enkele primaire functies van Gods Woord. Wanneer we de Bijbel met anderen delen, is ons getuigenis als een lamp die het leven verlicht. Jezus, ‘het Licht van de wereld’, maakt een einde aan het duister waarin zij tasten door hun onbegrip over wie God is en de aard van zijn karakter. Mensen waarvan het verstand wordt verduisterd door een verkeerde opvatting over God, worden verlicht door de heilige Geest via het Woord van God.

Volgens Jeremia is Gods Woord als een vuur en als een hamer. Het verteert de sporen van de zonde in ons leven en verzacht de hardheid van ons hart. Als we mensen ertoe brengen de heerlijkheid van Jezus te zien in de Bijbel, wordt die hardheid doorbroken en verteert het vuur van zijn liefde alle zelfzucht, hebzucht, lust en egoïsme.

Het Woord van God wordt ook vergeleken met zaad. Het belangrijkste kenmerk van zaad is dat het leven geeft. Het heeft tijd nodig voordat een zaadje begint te groeien. Niet alle zaden ontspruiten op hetzelfde moment. Niet alle planten groeien even snel. Onder de juiste omstandigheden baant het zaad zich echter een weg door de aarde heen en brengt nieuw leven voort. Wanneer we het zaad van Gods Woord in de harten en het verstand van anderen planten, zullen de resultaten niet altijd meteen zichtbaar zijn. In alle stilte is het zaadje echter wel aan het groeien en op een moment dat God bepaalt, en ze gehoor geven aan de influisteringen van de heilige Geest, zal het een oogst voortbrengen voor Gods koninkrijk. 

Jezus vergelijkt Gods Woord met voedzaam brood. Velen van ons weten dat er maar weinig dingen zijn die zo’n voldaan gevoel geven als een goed brood. Het Woord van God verzadigt de honger van de ziel en geeft voeding aan onze geestelijke behoeften. Als je de beloften van het Woord met anderen deelt en hen helpt in te zien dat Jezus het Woord is, dan veranderen hun levens door zijn goedheid, worden ze aangetrokken door zijn liefde, zijn ze verwonderd over zijn genade en voldaan in zijn aanwezigheid. 

`Denk nogmaals aan de waarheden die we alleen dankzij de Bijbel kennen. Wat zou dit ons moeten leren over hoezeer we dat Bijbelse onderricht dienen te koesteren?`

`Psalm 119:105; Jeremia 23:29; Lucas 8:11; Matteüs 4:4 — Welke vijf symbolen omschrijven Gods Woord?`