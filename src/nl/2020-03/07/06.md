---
title:  Het Woord delen
date:   13/08/2020
---

Goed nieuws is er om te delen met anderen. Denk aan de momenten in je leven dat je verblijd werd met goed nieuws. Het was misschien de dag dat je je verloofde, de geboorte van een kind, een nieuwe baan of de aankoop van een nieuwe auto of woning. Je was zo enthousiast dat je niet kon wachten om het te vertellen. Het is geweldig om je vreugde met anderen te delen. Het beste nieuws in het gehele universum is echter het verhaal van Jezus. Onze harten stromen over van blijdschap als we tot nieuwe inzichten komen in zijn Woord over de verlossing die we in Christus hebben. We verlangen ernaar dat aan een ander te vertellen. Toen de godsdienstige autoriteiten een poging deden een einde te maken aan de prediking van de apostelen, zei Petrus: ‘We moeten immers wel spreken over wat we gezien en gehoord hebben’ (Handelingen 4:20).

‘Zodra iemand tot Christus is gekomen, wordt in het hart een verlangen geboren om aan anderen door te geven welk een dierbare vriend hij in Jezus heeft gevonden. Zo iemand kan de reddende en de heiligende waarheid niet voor zichzelf houden. Als we bekleed zijn met de gerechtigheid van Christus en als we vervuld zijn van de vreugde van Zijn inwonende Geest, zullen wij niet in staat zijn om te zwijgen.’ (Ellen White, Schreden naar Christus, p. 74)

In Romeinen 1:14-16 schreef Paulus: ‘Ik sta ten dienste van alle volken: van beschaafde en niet beschaafde, geletterde en ongeletterde, en daarom is het mijn wens het evangelie ook aan u in Rome te verkondigen. Voor dit evangelie schaam ik mij niet, want het is Gods reddende kracht voor allen die geloven, voor Joden in de eerste plaats, maar ook voor andere volken.’ De apostel Paulus hield er nooit mee op om zijn bekeringsverhaal te delen. Zijn hart stroomde over van vreugde in Jezus. Goed nieuws moest immers gedeeld worden en hij kon het niet voor zichzelf houden!

`Lees Jesaja 50:4; Prediker 3:1 en 2 Timoteüs 4:2. Welke belangrijke principes bieden deze verzen ons om Gods Woord te delen met anderen?`

Als we ons leven aan Christus overgeven en dat in dienst stellen van zijn dienstwerk, zal Hij deuren openen en wij zullen ‘niet terugdeinzen’. Op het juiste moment kunnen wij ons inzetten voor hen van wie Hij het hart heeft geopend. In ons getuigenis is het van belang dat we drie Bijbelse principes in gedachten houden: wat we zeggen, hoe we het zeggen en wanneer we het zeggen.

Denk aan een aantal mensen waar je nu mee omgaat en hoe je een betere getuige voor hen zou kunnen zijn.