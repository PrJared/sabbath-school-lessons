---
title:  Gods boodschap beter begrijpen
date:   16/09/2020
---

De boodschap van Openbaring voor de eindtijd geeft een beeld van de totaliteit van Jezus’ verlossende genade voor de mensheid. Het is een ernstige oproep God te ‘vrezen’ oftewel om Hem respect te betonen in alles wat we doen, om zijn geboden te eerbiedigen en zijn wet te gehoorzamen met het oog op Gods oordeel. ‘God vrezen’ heeft te maken met hoe we denken. Het is een oproep zo te leven dat we God behagen en Hem de eerste plaats laten innemen in al onze gedachten. Het is een houding van gehoorzaamheid die ons ertoe leidt een vroom leven te leiden (Spreuken 3:7, Handelingen 9:31, 1 Petrus 2:17). Deze boodschap nodigt ons ook uit ‘God eer te geven’. God eren houdt verband met wat we doen in elk aspect van ons leven.

`Lees Prediker 12:13-14 en 1 Korintiërs 6:19-20. Hoe helpen deze verzen ons te begrijpen wat het betekent God te vrezen en Hem tegelijkertijd ook te eren? `

We leven in een tijd van morele onverantwoordelijkheid, waarin miljoenen mensen denken dat ze alleen aan zichzelf verantwoording schuldig zijn. Deze oordeelsboodschap herinnert ons eraan dat we verantwoordelijk zijn voor onze daden. Er is een verband tussen eerbied voor God, gehoorzaamheid aan God en het oordeel. Gehoorzaamheid is de vrucht van een verlossende relatie met Jezus. Alleen zijn gerechtigheid is goed genoeg om het oordeel te doorstaan en in zijn gerechtigheid zijn we veilig. Door deze gerechtigheid leven we om zijn naam te verheerlijken in alles wat we doen.

`Lees Openbaring 4:11; 14:7; Genesis 2:1-3 en Exodus 20:8-11. Wat is het fundament van ware aanbidding tot God en op welke manier komt dit in de sabbat tot uiting? `

De tegenstander valt de sabbat aan omdat hij weet dat het de kern vormt van aanbidding. Het verhoogt Christus als de Schepper en overal ter wereld roept het mannen en vrouwen op ‘Hem te aanbidden die de hemel en de aarde heeft geschapen’ (Openbaring 14:7). Het is zeker relevant in een tijd met zoveel aandacht voor evolutie. Het roept ons op de Jezus te aanbidden die ons heeft geschapen en ons het gevoel geeft dat we van grote waarde zijn in Hem.

`Denk eraan hoe belangrijk de sabbat is als een herinnering aan God als onze Schepper en die daarom ook als enige onze aanbidding waard is. Welk ander stuk onderricht is er zo belangrijk dat God het gebiedt, ja gebiedt om wekelijks een zevende deel van ons leven apart te zetten om ons te helpen Hem te gedenken als onze Schepper?`

`Prediker 12:13-14; 1 Korintiërs 6:19-20 Wat betekent het om ontzag voor God te hebben?`