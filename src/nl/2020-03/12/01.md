---
title:  Die boodschap is het waard om te delen
date:   12/09/2020
---

### Lezen 
2 Petrus 1:12,16-21; Openbaring 19:11-18; 14:6-12; 14:14-20; Prediker 12:13-14

> <p>Kerntekst</p> 
> ‘Toen zag ik opnieuw een engel, die hoog in de lucht vloog. Hij had een eeuwig evangelie dat hij bekend moest maken aan de mensen op aarde, uit alle landen en volken, van elke stam en taal. Luid riep hij: ‘Heb ontzag voor God en geef Hem eer, want nu is de tijd gekomen dat Hij zijn oordeel zal vellen. Aanbid Hem die hemel en aarde, zee en waterbronnen geschapen heeft.’ Openbaring 14:6-7

Christus’ verzoenende dood heeft universele betekenis. Dat betekent dat het was bedoeld voor alle mensen die ooit hebben geleefd, waar of wanneer dan ook. Daarom spreekt het evangelie tot mensen die deel uitmaken van elke taalgroep, cultuur en achtergrond. Het overbrugt ook etnische verschillen. Het is het ongelooflijke goede nieuws dat Jezus, door zijn leven, dood en opstanding, de overwinning heeft behaald over de machten en krachten van de hel. Jezus is het middelpunt van het evangelie. Hij stierf voor ons en nu leeft Hij voor ons. Eens kwam Hij om ons te bevrijden van de veroordeling en de macht van de zonde en Hij komt opnieuw om ons te verlossen van de aanwezigheid van de zonde. Hij stierf de dood die wij verdienen zodat wij het leven kunnen leiden dat Hij verdient. In Christus worden we gerechtvaardigd, geheiligd en op een dag verheerlijkt.

De Bijbel richt zich op de twee keer dat Jezus komt. Hij is gekomen om ons te verlossen en zal terugkeren om datgene met zich mee te nemen wat Hij voor zo’n oneindig hoge prijs heeft gekocht. Het laatste boek van de Bijbel, de Openbaring, werd speciaal geschreven om de wereld voor te bereiden op Jezus’ wederkomst. Het is een urgente boodschap voor deze generatie.

In de les van deze week bestuderen we wat Openbaring heeft te zeggen aan de maatschappij van nu in de 21e eeuw. Samen zullen we opnieuw Jezus’ oproep aan zijn gemeente in de eindtijd ontdekken. De gemeente verkondigt deze boodschap die gaat over de laatste dagen.

_Op sabbat 19 september bespreken we met elkaar deze les._ 