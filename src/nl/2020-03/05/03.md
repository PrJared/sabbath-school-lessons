---
title:  Een gemeente die kracht ontvangt
date:   27/07/2020
---

Het boek Handelingen wordt terecht ‘De Handelingen van de heilige Geest’ genoemd. Het beschrijft het boeiende avontuur van getuigen, evangelieverkondiging en kerkgroei. Handelingen is het verhaal van toegewijde gelovigen, vervuld van de heilige Geest en werkzaam in de wereld voor Christus. Om wonderbaarlijke resultaten te boeken, waren ze volledig afhankelijk van de heilige Geest. Hun verhaal is een voorbeeld van wat de heilige Geest kan doen door mannen en vrouwen die met heel hun hart aan Hem zijn toegewijd.

`Lees Handelingen 2:41-42; 4:4,31; 5:14,42; 6:7 en 16:5. Wat maakt de meeste indruk op je tijdens het lezen van deze passages? Welke boodschap wil Lucas, de auteur van Handelingen, overbrengen door van zo’n enorme groei verslag te doen?`

In het boek Handelingen is het Lucas erom te doen elke lezer deelgenoot te maken van het dienstwerk van de heilige Geest in de vroege kerk. Merk op dat hij bij zijn beschrijving van wat de heilige Geest in de eerste eeuw doet niet aarzelt om getallen te noemen. Dat wil zeggen, hij houdt bij hoeveel mensen er werden gedoopt. In Handelingen 2:41 benadrukt hij dat er 3000 mensen werden gedoopt op één dag en op één plek. In Handelingen 4:4 spreekt hij over 5000 mannen die werden gedoopt. In Handelingen 5:14 komen hele menigten tot God en lieten zich dopen.

Of het nou een enkel individu betreft zoals Lydia, de gevangenbewaarder in Filippi, een door demonen bezeten slavin of de Ethiopische eunuch, Lucas brengt hen ter sprake en getuigt van de manier waarop de heilige Geest de harten van deze mensen heeft beroerd. Het belangrijkste is namelijk dat achter al die aantallen individuele mensen schuilgaan. Ze zijn allemaal een kind van God voor wie Jezus Christus zijn leven gaf. Ja, wij zijn dol op grote getallen, maar bij getuigen gaat het uiteindelijk toch veel vaker om de inzet voor één individu.

Om de snelle groei van de nieuwtestamentische kerk mogelijk te maken, werden er nieuwe gemeenten gesticht. Eén van de redenen voor het aanzienlijke tempo waarmee de kerk groeide, is gelegen in het feit dat de gemeente voortdurend werd vernieuwd door de aanwas van nieuwe gemeenten. Dat is een belangrijke boodschap voor ons!

`De gemeente in het Nieuwe Testament was bovenal gericht op zendingswerk. Hoe kunnen we er zeker van zijn dat zendingswerk altijd de kern is van wat we doen in onze plaatselijke gemeente?`

`Handelingen 2:41-42; 4:4,31; 5:14,42; 6:7; 16:5 Wat wil Lucas ons hiermee zeggen?`