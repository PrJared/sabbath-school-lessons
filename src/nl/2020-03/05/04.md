---
title:  De heilige Geest en getuigen
date:   28/07/2020
---

De heilige Geest is op een krachtdadige manier aanwezig in Handelingen. Hij werkte voor en door de gelovigen terwijl ze op uiteenlopende manieren getuigden voor hun Heer. Hij gaf hun de kracht om het hoofd te kunnen bieden aan de verzoekingen en uitdagingen die het getuigen in een vijandige cultuur met zich mee bracht. Hij leidde hen naar degenen die God oprecht zochten. Voordat de gelovigen er zelfs maar waren aangekomen, had Hij in hele steden de harten van mensen gereedgemaakt. Hij voorzag in de mogelijkheden die hun verstand te boven gingen en Hij gaf kracht aan hun woorden en daden.

`Lees Handelingen 7:55; 8:29; 11:15; 15:28-29 en 16:6-10. Welke hulp biedt de heilige Geest in deze gebeurtenissen aan de getuigende leerlingen? Met andere woorden, noem enkele van de dingen die de heilige Geest deed in deze situaties.`

Het veelzijdige dienstwerk dat de heilige Geest verrichtte in de eerste eeuw was werkelijk verbazingwekkend. De ervaringen in de bovenstaande Bijbelteksten zijn maar enkele voorbeelden van zijn werkzaamheden. Hij gaf Stefanus de kracht om van zijn Heer te getuigen tegenover een meedogenloze menigte die niet meer onder controle was te houden en die hem door steniging ter dood wilde brengen. Op een wonderbaarlijke manier leidde Hij Filippus naar een invloedrijke, waarheidszoekende EthiopiÃ«r om het continent van Afrika te bereiken met het evangelie. Hij gaf Petrus een bevestigend teken dat de heidense gelovigen ook de gave van de heilige Geest hadden ontvangen. Op een moment dat de kerk gemakkelijk in verschillende delen uiteen had kunnen vallen door de kwestie van de besnijdenis, verenigde Hij haar. De Geest maakte het ook mogelijk het evangelie over het hele Europese continent te verkondigen door de apostel Paulus.

De heilige Geest was werkzaam in de gemeente van het Nieuwe Testament. Hij is net zo actief in het gemeenteleven in deze tijd. Hij verlangt ernaar ons de benodigde kracht te schenken, te versterken, te onderwijzen, te leiden, te verenigen en ons deel te laten nemen aan het meest belangrijke dienstwerk ter wereld. Dat is om mannen en vrouwen tot Jezus en zijn waarheid te brengen. We moeten bovenal onthouden dat Hij vandaag de dag nog net zo actief is als in de dagen van de apostelen en de vroege kerk.

`Wat kunnen wij dagelijks doen om ervoor te zorgen dat we steeds ontvankelijker worden voor de kracht van de heilige Geest in ons eigen leven? Welke goede keuzes maken het mogelijk dat Hij in en door ons kan werken?`

`Handelingen 7:55; 8:29; 11:15; 15:28-29; 16:6-10 Waar hielp de heilige Geest mee?`