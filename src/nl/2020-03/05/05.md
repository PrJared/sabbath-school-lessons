---
title:  De heilige Geest, het Woord en getuigen
date:   29/07/2020
---

Gods Woord stond centraal in het getuigenis van de nieuwtestamentische gemeente. De preek van Petrus tijdens Pinksteren was voornamelijk gebaseerd op het Oude Testament om te bewijzen dat Christus de Messias is. Het getuigenis dat Stefanus gaf voor zijn dood openbaarde de geschiedenis van Israël in het Oude Testament. Petrus verwees naar het ‘woord dat Hij heeft doen brengen aan de kinderen Israëls’ (Handelingen 10:36 (NBG)) en deelde toen het verhaal van de opstanding met Cornelius. Paulus verwees keer op keer naar de verbazingwekkende profetieën van het Oude Testament over de komst van de Messias. Filippus verklaarde nauwkeurig aan een zoekende Ethiopiër de betekenis van de voorspelling in Jesaja 53 van de Messias. In elk van deze gevallen verkondigden de leerlingen Gods Woord en niet dat van henzelf. Het door de Geest geïnspireerde Woord was het fundament van hun gezag.

`Lees Handelingen 4:4,31; 8:4; 13:48-49; 17:2; 18:24-25. Wat leren deze passages ons over de relatie tussen de heilige Geest, het Woord van God en het getuigenis van de nieuwtestamentische gemeente?`

De heilige Geest die het Woord van God inspireerde, werkt ook door het Woord om levens te veranderen. Er is een levensveranderende kracht in het Woord van God omdat het door de Geest Christus’ levende Woord is.

`Lees 2 Petrus 1:21 en Hebreeën 4:12. Waarom kan Gods Woord levens veranderen?`

‘De scheppende kracht die de werelden deed ontstaan, ligt in het Woord van God. Dit Woord verleent kracht; het verwekt leven. Elk gebod is een belofte; wanneer het door de wil wordt aangenomen en in de ziel opgenomen, brengt het met zich het leven van de Oneindige. Het verandert de natuur en herschept de ziel naar het beeld Gods.’ (Ellen White, Karaktervorming, p. 122)

De Bijbel heeft die kracht om levens te veranderen omdat de heilige Geest ons tijdens het lezen ook inspireert en verandert. Hij heeft de Bijbel in de eerste plaats ook geïnspireerd. Terwijl we Gods Woord met anderen delen, is de heilige Geest werkzaam om door het Woord dat Hij heeft geïnspireerd hun levens te veranderen. God heeft beloofd dat Hij zijn Woord zou zegenen, niet onze woorden. De kracht ligt in het Woord van God, niet in menselijke speculatie.

`Handelingen 4:4,31; 8:4; 13:48-49; 17:2; 18:24-25 — Welke onderlinge relatie wordt hier zichtbaar?`