---
title:  Jezus’ genezingswerk, deel 1
date:   18/08/2020
---

De methode om te evangeliseren van onze Heer gaat veel verder dan uit het hoofd geleerde toespraken en kant-en-klare presentaties. Die is net zo rijk en dynamisch als het leven zelf. Elke dag komen we met mensen in aanraking die allerlei noden hebben: fysiek, mentaal, emotioneel en geestelijk. Christus is meer dan bereid om door ons in deze noden te voorzien. Wij moeten dan wel oog hebben voor de eenzaamheid, het verdriet en het hartzeer van mensen en ook laten zien dat we aandacht hebben voor hun vreugde, verwachtingen en dromen.

Jezus zette zich in voor de echte noden van mensen om daar ten slotte in te kunnen voorzien. Een tastbare behoefte doet zich voor op een moment dat mensen zich in hun leven al bewust zijn van hun onvermogen om zelf een oplossing te vinden voor een probleem. Het kan gaan om de noodzaak te stoppen met roken, af te vallen, een beter dieet te volgen of stress te verminderen. Het kan ook zijn dat men voedsel, onderdak of medische zorg nodig heeft. Misschien is er behoefte aan therapie voor het huwelijk of het gezin. Bij de diepste nood gaat het echter om datgene waar mensen de grootste behoefte aan hebben. Dat is een persoonlijke relatie met God en het besef dat hun leven eeuwigheidswaarde heeft. Verzoening met God is onze diepste nood in deze gebroken wereld.

`Lees Matteüs 9:1-7 en Marcus 5:25-34. Hoe blijkt hieruit dat Jezus lichamelijke gezondheid in verband bracht met de grootste nood: verzoening met God?`

Het genezingswerk van Christus omvatte veel meer dan lichamelijk en emotioneel herstel. Hij verlangde dat mensen heelheid zouden ervaren. Door de gebrokenheid van de zonde was die vernietigd. Voor Christus was lichamelijke genezing onvolledig zonder geestelijk herstel. Als Gods liefde ons ertoe brengt te verlangen naar het lichamelijke en emotionele welzijn van een individu, dan zal het ons ook des te meer motiveren te verlangen naar diens geestelijke welzijn. Dan kan hij of zij hier en tot in alle eeuwigheid alles uit het leven halen. Elk individu dat Jezus genas, stierf uiteindelijk. Daarom kan hun ware behoefte toch alleen geestelijk zijn geweest?

`Welke initiatieven kunnen onze gemeenten nemen in de samenleving om te voorzien in de noden van mensen en zo te laten zien dat we werkelijk om hen geven? Denk aan de mensen in uw omgeving. Wat doet jouw gemeente om een verschil te maken in de levens van mensen?`

`Matteüs 9:1-7; Marcus 5:25-34 Wat omvatte het genezingswerk van Jezus?` 