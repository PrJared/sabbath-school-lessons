---
title:  Jezus’ houding tegenover mensen
date:   16/08/2020
---

Jezus zocht altijd naar het goede in mensen en haalde het beste in hen naar boven. Eén van de kritiekpunten van godsdienstige leiders op Jezus, was dat Hij ‘zondaars ontvangt en met hen eet’ (Lucas 15:2). Ze maakten zich zorgen omdat Hij omging met ‘goddelozen’. Hun kijk op godsdienst kenmerkte zich door vervreemding in plaats van betrokkenheid. Ze waren verbaasd dat Jezus over zichzelf zei ‘Ik ben niet gekomen om rechtvaardigen te roepen, maar zondaars’ (Matteüs 9:13). Er waren schriftgeleerden, Farizeeën en Sadduceeën die de overtuiging hadden mensen te moeten mijden. Ze dachten, ‘Doe alles wat je kunt om te voorkomen dat je besmet raakt met zonde’. Jezus’ onderricht was heel anders. Ofschoon Hij niet was besmet door de zonde ging Hij naar de slangenkuil van deze wereld om die te verlossen en niet om die te mijden. Hij is ‘het licht voor de wereld’ (Johannes 8:12).

`Lees Matteüs 5:13-14. Welke gelijkenissen gebruikte Jezus om zijn volgelingen te beschrijven? Waarom denk je dat Hij juist deze twee zinnebeelden kiest? (Johannes 1:9; 12:46; Filippenzen 2:15)`

In de oudheid was zout één van de belangrijkste hulpbronnen. Het was zeer waardevol en op bepaalde momenten gebruikten de Romeinse legioenen het zelfs als een betaalmiddel. Zout was een symbool van grote welvaart. Het werd ook gebruikt om voedsel te bewaren en smaak te geven. Toen Jezus zout gebruikte als een symbool voor zijn volgelingen, zei Hij in werkelijkheid dat de ware rijkdom van deze wereld niet gelegen is in de machtigste en rijkste mensen. De echte rijkdom van deze wereld zijn toegewijde christenen die een verschil maken met het oog op Gods koninkrijk. Hun liefdevolle daden van onzelfzuchtig dienstwerk zorgen ervoor dat de goedheid van de wereld wordt bewaard. Ze geven ook smaak aan de sfeer.

De tweede illustratie die Jezus gebruikte (in Matteüs 5:14) was die van ‘het licht in de wereld’. Licht vermijdt de duisternis niet, maar schijnt juist in de duisternis en zondert zich daarvan niet af. Het dringt door in de duisternis en verandert die in licht. Jezus’ volgelingen moeten het duister van deze wereld in hun omgeving, dorpen en steden doorbreken om hen te verlichten met de heerlijkheid van God.

`Laat de woorden van Jezus in Johannes 17:15-18 tot je doordringen. Wat betekent het om je af te zonderen van de wereld en wat betekent het om de wereld te mijden? Hoe verschillen deze dingen? Wat bedoelde Jezus toen Hij bad dat zijn volgelingen in deze wereld zouden zijn maar niet van deze wereld? Hoe kunnen we dat doen?`

`Matteüs 5:13-14 Waarom gebruikt Jezus deze twee voorbeelden?` 