---
title:  Hoe Jezus mensen behandelde
date:   17/08/2020
---

Jezus was erop gericht het beste in de mensen naar boven te halen. Hij reageerde vriendelijk, zelfs al waren de omstandigheden soms erg uitdagend. Het evangelie van Lucas vermeldt dat de menigten ‘zich verwonderden over de genaderijke woorden die uit zijn mond vloeiden.’ (Lucas 4:22) Het evangelie van Johannes voegt toe dat ‘goedheid en waarheid met Jezus Christus zijn gekomen.’ (Johannes 1:17) De manier waarop Hij mensen benaderde, werkte ontwapenend. Zijn genadige woorden raakten een gevoelige snaar in hun hart.

`Lees Matteüs 8:5-10 en Marcus 12:34. Welke hoopvolle woorden sprak Jezus tot de twee mensen waar we het het allerminst van zouden verwachten: een Romeinse hoofdman en een Joodse schriftgeleerde?`

Wat Jezus tegen de Romeinse bevelhebber zei, was ongehoord. Ga na hoe deze legerofficier zich moet hebben gevoeld toen Jezus zei dat Hij zelfs in Israël zoveel geloof niet had gevonden. Wat ging er om in de hoofden van de schriftgeleerden toen Jezus zei ‘U bent niet ver van het koninkrijk van God’? Jezus kon het beste in mensen naar boven halen. Er zijn maar weinig dingen die harten zozeer kunnen openen voor het evangelie als een compliment. Zoek naar het goede in de mensen om je heen en laat hun weten dat je hen waardeert.

`Vergelijk Jesaja 42:2-3, Kolossenzen 4:5-6 en Efeziërs 4:15. Welke belangrijke principes bieden deze teksten ons voor het delen van ons geloof met anderen en voor onze vriendschap met hen?`

Woorden vol bemoediging en genade oefenen een positieve invloed uit op de levens van anderen. Jesaja’s profetische woorden openbaren dat Jezus ‘het geknakte riet niet afbreekt’ en ‘de kwijnende vlam niet zal doven’. Jezus was met andere woorden zo vol medelijden dat Hij ervoor waakte iemand die net tot geloof kwam onnodig te beschadigen of het kleinste vlammetje van geloof in hun harten te doven.

`Waarom is de manier waarop we iets zeggen net zo belangrijk, of misschien nog wel belangrijker, dan wat we zeggen? Hoe reageer je op deze uitspraak: ‘Waarheid is waarheid, graag of niet’? Wat is er verkeerd aan deze ware opmerking?`

`Matteüs 8:5-10; Marcus 12:34 Hoe reageerde Jezus?` 