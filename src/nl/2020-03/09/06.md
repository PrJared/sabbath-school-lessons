---
title:  De waarheid in liefde voorgesteld
date:   27/08/2020
---

Jezus veronachtzaamde niet de waarheid te brengen ‘omwille van de liefde’. Anders is het geen liefde. Waarheid en liefde sluiten elkaar niet uit. Als je het op een nederige en vriendelijke manier brengt, is het een uiting van liefde. Jezus zegt, ‘Ik ben de weg, de waarheid en het leven. Niemand kan bij de Vader komen dan door Mij.’ Jezus is de enige weg tot redding (Johannes 14:6; Handelingen 4:12). Zijn genade redt ons zodat het mogelijk is de waarheid te kennen en zijn leven te leiden. Waarheid zonder liefde leidt tot een wetticisme dat alles smoort en het geestelijk leven verstikt. ‘Liefde’ zonder waarheid leidt tot een verdraagzaam maar inhoudsloos sentimentalisme. Mensen proberen doelloos hun weg te vinden. Waarheid die in liefde wordt verkondigd, leidt tot een oprechte christelijke ervaring met een duidelijke richting, een doel en zekerheid.

`Lees 1 Petrus 3:15, 2 Timoteüs 4:2 en Titus 3:4-5. Hoe zorg je voor balans tussen het verkondigen van Bijbelse waarheid en een nederige, verdraagzame geest?`

De schrijvers van het Nieuwe Testament benadrukken de liefde net zo sterk als de waarheid. Zij vermengen op een prachtige wijze liefde en waarheid, genade en wet, mededogen en eerlijkheid. Petrus zegt dit : ‘Vraagt iemand u waarop de hoop die in u leeft gebaseerd is, wees dan steeds bereid om u te verantwoorden. Doe dat dan vooral zachtmoedig en met respect.’ (1 Petrus 3:15) Je moet dus wel weten wat je gelooft, waarom je het gelooft en je moet in staat zijn het uit te leggen. Dit betekent niet dat je op alles een antwoord moet hebben of in staat moet zijn anderen te overtuigen van je geloof. Het houdt alleen in dat we dat ‘zachtmoedig en met respect’ doen, in nederigheid en met een besef van de grootsheid van wat er op het spel staat. Zo moeten we ons geloof kunnen uitleggen en verdedigen.

Paulus drukt zijn jonge beschermeling Timoteüs op het hart ‘de boodschap te verkondigen, blijf aandringen, of het nu uitkomt of niet, wijs terecht, straf en vermaan met alle geduld dat het onderricht vereist.’ (2 Timoteüs 4:2) Hij herinnert ook Titus eraan dat de goedheid en liefde van God verlossing brengt aan degenen die in Hem wedergeboren zijn. (Titus 3:5) Ook wij worden geroepen de waarheid liefdevol, zachtmoedig en nederig te brengen. Onze God nodigt ons uit met Hem in liefde en met een verdraagzame houding zijn boodschap voor de eindtijd te brengen aan een wereld die zonder Christus ten ondergaat.

`Als iemand vraagt, ‘Waarom ben jij een christen?’, wat zeg je dan en waarom?`

`1 Petrus 3:15; 2 Timoteüs 4:2; Titus 3:4-5 — Waartoe moet ik steeds bereid zijn en waarom?`