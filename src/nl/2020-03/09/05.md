---
title:  Het fundament onder aanvaarding
date:   26/08/2020
---

`Lees Romeinen 15:7 en Efeziërs 4:32. Hoe kun je omschrijven wat ons ertoe brengt te aanvaarden? Wat is de essentie van een houding waaruit dat blijkt? `

In deze passages stelt Paulus de principes voor die ten grondslag liggen aan het accepteren van onze medemensen. Christus heeft iedereen vergeven en aanvaard. Hoe kunnen we dan weigeren elkaar te vergeven en te aanvaarden? Het is in feite juist omdat Jezus ons heeft aangenomen dat wij elkaar kunnen accepteren, ook al heeft die ander tekortkomingen. Bedenk goed wat dit betekent. Denk na over jezelf en over de dingen die jij hebt gedaan en waar je nog steeds mee worstelt. Dat kunnen dingen zijn die jij alleen weet en waarvan je het verschrikkelijk vindt dat anderen dat te weten komen. Wat dan nog? Door geloof ben je in Christus aangenomen. Hij kent al die dingen waar anderen misschien niets van weten. Hij weet het en toch accepteert Hij je, niet omdat jij zo goed bent, maar omdat Hij dat wel is.

Hoe moet jij je daarom opstellen tegenover anderen? Sommige mensen kunnen dat maar moeilijk vatten. Oprechte aanvaarding betekent dat we mensen nemen zoals ze zijn, met al hun zondige gewoonten, omdat ze mensen zijn die zijn geschapen naar het beeld van God. Christus stierf voor ons ‘toen wij nog zondaars waren’ en ‘heeft ons verzoend met God’, terwijl we zijn vijanden waren. Daarom kunnen wij anderen vergeven en aanvaarden. Zijn liefde voor ons wordt het fundament van ons accepteren en vergeven van anderen (Romeinen 5:6-10). Als er eenmaal een aanvaardende, zorgzame relatie is, dan is het vaak noodzakelijk anderen op een liefdevolle manier in aanraking te brengen met Bijbelse waarheden. Nalatigheid daarin betekent een veronachtzaming van de liefde. Als vrienden bekommeren we ons zodanig om de ander dat we levensveranderende, eeuwige waarheden met onze vrienden delen.

Jezus’ houding was er niet één van ‘je mag doen waar je zin in hebt. Het is allemaal goed. Ik accepteer je nog steeds’. Zijn houding kenmerkte zich juist door, ‘Wat je ook hebt gedaan, Ik ben bereid je te vergeven en je te voorzien van de kracht om te veranderen’. Bijbelse waarheid, aangeboden in alle nederigheid en in de geest van Christus met een liefdevolle houding, dat wint harten en verandert mensenlevens.

`Hoe kunnen we iemand aanvaarden zonder daarbij ook zijn zondige gedrag te accepteren? Hoe kunnen we anderen aanvaarden en toch tegelijkertijd de zonde niet door de vingers zien of tolereren?`

`Romeinen 15:7; Efeziërs 4:32 Hoe moet ik mij opstellen tegenover anderen?`