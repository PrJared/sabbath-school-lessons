---
title:  Groeien door te geven
date:   30/06/2020
---

De Dode Zee is de laagst gelegen plek ter wereld. Omdat zij zich ca. 423 meter onder de zeespiegel bevindt, heeft ze de status van de laagste zee op aarde. De rivier de Jordaan stroomt uit het Meer van Galilea en baant haar weg door de Jordaanvallei totdat zij uitmondt in de Dode Zee. Het hete, droge klimaat, de intens schijnende zon en de woestijnomstandigheden zorgen ervoor dat het water vrij snel verdampt. Aangezien de Dode Zee voor 33,7 procent uit zout en mineralen bestaat, is er maar weinig dat in dit water overleeft. Er zijn geen vissen, geen planten, enkel wat microben en bacteriën op de bodem.

Als de genade van God die ons leven binnenstroomt haar weg niet vindt naar anderen, zal ons christelijk leven net zo stilstaand en levenloos worden als de Dode Zee. Als christenen horen we zo niet te leven.

`Lees Lucas 6:38 en Johannes 7:37-38. Wat is het vanzelfsprekende gevolg als christenen de verfrissende levensstromen van Christus ontvangen, in tegenstelling tot de omstandigheden in de Dode Zee?`

‘God zou zijn doel, het redden van zondaars, ook hebben kunnen bereiken zonder onze hulp; maar opdat wij een karakter kunnen ontwikkelen dat gelijk is aan dat van Christus, moeten we in zijn werk delen. Om Zijn vreugde te kunnen binnengaan, - de vreugde van het zien hoe zielen gered zijn door Zijn offer, - moeten we deelhebben aan Zijn arbeid voor hun verlossing.’ (Ellen White, Wens der eeuwen, p. 110)

‘Zij die als overwinnaars uit de strijd zullen komen, moeten uit hun schulp kruipen. De enige manier om dit te bereiken is door echt geïnteresseerd te zijn in de verlossing van anderen.’ (Ellen White, Fundamentals of Christian Education, p. 207)

We groeien als we aan anderen verkondigen wat Christus teweeg heeft gebracht in ons eigen leven. Laten we denken aan al de dingen die ons zijn geschonken in Christus. Zou dan niet enkel de meest verachtelijke vorm van zelfzucht in de weg kunnen staan om met anderen te delen wat wij zelf hebben gekregen? Als wij ons geloof niet delen, dan heeft dat tot gevolg dat ons geestelijk leven net als dat stilstaande water in de Dode Zee wordt. Hoe heeft u het ervaren om te getuigen aan anderen, te bidden met anderen en zorg te dragen voor de noden van anderen? Welke invloed hebben deze ervaringen gehad op je eigen geloof en jouw wandel met de Heer?

`Lucas 6:38 en Johannes 7:37-38 Hoe kunnen we meedoen in het werk van Christus?` 