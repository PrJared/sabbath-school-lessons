---
title:  Zendingsbericht
date:   25/09/2020
---

#### Eindelijk vrij!

_Maria, 29, Guinea_

Moeder nam het heft in eigen handen om haar dochter Maria ervan te overtuigen dat ze Christus aan de kant moest zetten. In een restaurant liet ze een slaappil in Maria’s drankje glijden. Met de hulp van Maria’s jongere zus droeg ze haar bewusteloze dochter naar de auto en bracht ze haar naar hun dorp in Guinea. Mark, Maria’s vijfjarige zoon, ging met hen mee. Moeder was een succesvolle onderneemster en in het dorp bevatte het terrein van de familie een huis met meerdere verdiepingen, een luxueus gastenverblijf en verschillende andere gebouwen. Een hoog hek ommuurde het stuk grond die door een beveiliger ook nauwlettend in de gaten werd gehouden. Maria zat opgesloten in één van de slaapkamers. 

Moeder had een kwaadaardig plan. Ze had een Nigeriaanse medicijnman ingehuurd om Maria op andere gedachten te brengen over Jezus. ‘Al vermoord je me, ik zal Jezus nooit verloochenen’, zei Maria toen de medicijnman tegenover haar stond. ‘Ik zal Jezus aanbidden, al kan ik de kerk nu niet bezoeken. Jezus is overal’. De medicijnman lachte dreigend. ‘Je moeder heeft me verteld dat ze er keer op keer niet in is geslaagd om jou te doden’, zei hij. ‘Maar ik zeg je dat ik iets in handen heb dat veel krachtiger is dan jouw Jezus’. Hij vermengde een sterk poeder met water en dwong Maria het te drinken. Daarna smeerde hij een vreemde zalf op haar lichaam. ‘Zweer Jezus af of je zal sterven’, zei hij. Maria weigerde. ‘Ik zal Jezus nooit verloochenen’, verklaarde ze. 

Moeder hielp de medicijnman bij zijn werk. Op een dag bracht ze vreemde poeder aan op Maria’s gezicht. Zweren verschenen op haar huid en de volgende dag liep uit vele wonden bloed. Maria’s zoon, Mark, begreep niet wat er met zijn moeder aan de hand was. Toen hij haar door pijn verwrongen gezicht zag, huilde hij. Toch dacht hij eraan dat hij elke avond voor het slapengaan met zijn moeder had gebeden. Hij smeekte Maria’s jongere zus, Hadja, om met hem te bidden. Hadja stemde toe, maar ze ging eerst na of moeder niet in de buurt was. ‘Jezus, red mama alstublieft’, bad Mark. ‘Help haar om beter te worden.’ Zeven maanden gingen voorbij. Maria raakte zo verzwakt dat ze zich nauwelijks kon bewegen. Haar huid rook als bedorven vlees. Hadja was ontzettend bang en belde één van Maria’s adventistische vrienden. ‘Maria is stervende’, zei ze. ‘Bid alsjeblieft’. De vriend wilde Maria graag spreken, maar Hadja legde uit dat haar zus daar te zwak voor was. Via haar telefoon maakte ze een foto van Maria. De adventistische vriend huilde toen hij de foto ontving. ‘Ik kan wel zien dat jouw moeder haar om het leven wil brengen’, zei hij. ‘Ik zal alle kerkleden vragen om te bidden.’

Kerkleden door heel Guinea baden voor Maria. Na een paar dagen belde de adventistische vriend Hadja op. ‘Ik weet dat Maria nauwelijks in staat is om te reizen, maar kan je haar helpen om te ontsnappen?’, vroeg hij. ‘Ik zal je geld sturen.’ Hadja beloofde dat ze een poging zou wagen. De adventistische vriend nam contact op met Jacob Gbale, de voorzitter van de Adventkerk in Guinea. Hij maakte genoeg geld over voor de autorit naar Conakry, de hoofdstad. Op een vrijdagochtend zag Hadja haar kans schoon. Moeder was toen op een zakenreis. De medicijnman had het huis verlaten om een boodschap te doen en Hadja stuurde de beveiliger weg om iets te kopen bij de winkel. Terwijl ze het hek opende van het terrein hield ze een voorbijrijdende auto aan en betaalde ze de chauffeur om Maria en Mark naar het hoofdgebouw van de kerk te brengen in Conakry. 

Tijdens hun reis was er bij het hoofdgebouw van de kerk sprake van een kleine opschudding. Vlakbij de toegangspoort zag de beheerder een groene, gele en bruine slang in een mangoboom en riep om hulp. Toen andere mannen aan kwamen hollen, was de slang nergens meer te bekennen. 

Later die dag bereikten Maria en haar zoon het gebouw en werden ze naar een logeerkamer gebracht. De uitgeputte moeder viel meteen in slaap. De volgende ochtend, op sabbat, werd Maria door de ouderlingen gezalfd en baden ze voor haar in de kerk op het terrein. Terwijl ze baden, viel Maria bewusteloos op de vloer. Toen ze weer bijkwam, was ze in de war en deed haar lichaam pijn. Michel Guilavogui, algemeen secretaris en penningmeester van de Adventkerk in Guinea, nam haar in zijn armen en bracht haar naar de logeerkamer om te rusten. Terwijl ze sliep, gleed een groene, gele en bruine slang langs haar raam en glipte door een gat in de muur om de kamer in te komen. Het was de slang uit de mangoboom. Een kerklid zag de één-meter-lange slang en riep om hulp. 

Een groep mensen verzamelde zich buiten het raam en probeerde de slang uit het gat te lokken. Iemand maakte een geïmproviseerde fakkel door een plastic zak, overgoten met benzine, aan het einde van een houten stok te binden en die aan te steken. Toen hij de brandende stok naar het gat wierp, maakte de slang dat hij wegkwam en viel hij kronkelend op de grond. Michel wierp zich op de slang en vermorzelde direct zijn kop. Uren later werd Maria gebeld door een onbekend nummer. Ze durfde niet op te nemen, maar de beller bleef proberen. ‘Als ze je maar blijven bellen, dan moet het belangrijk zijn’, meende een kerkvriend. ‘Neem op!’ De beller was Maria’s jongere zus, Hadja. ‘Ik wilde je alleen vertellen dat je genoeg tijd hebt om beter te worden’, zei ze. ‘Ik weet nu dat je zal herstellen.’ ‘Hoe kom je daar nou bij?’, vroeg Maria. ‘Spits je oren eens’, antwoordde Hadja. ‘Hoor je het geluid van de ambulance?’ ‘Ambulance? Wat is er gebeurd?’, vroeg Maria. ‘Is er iets met moeder gebeurd?’ ‘Nee, niet met moeder’, vertelde Hadja. ‘Met de Nigeriaanse medicijnman. Hij is van de tweede verdieping van ons huis gevallen. Hij kwam op zijn hoofd terecht en was op slag dood. Zijn schedel was verbrijzeld.’ De volgende dag begonnen Maria’s zweren te vervagen. 

Voor Jezus heeft Maria alles opgegeven – een luxueuze woning, een goedlopende winkel, twee auto’s en een comfortabel leven. Moeder wil haar nog steeds doden, daarom zitten Mark en zij nu ergens ondergedoken. Maar haar liefde voor Jezus is sterk. Ze bidt ervoor om een zendelinge te worden voor haar volk. ‘Het is mijn droom om mensen tot geloof te zien komen’, vertelde ze. ‘Ik wil hun zo graag vertellen over Jezus. Ik kan deze waarheid niet voor mijzelf houden. Ik moet het goede nieuws delen met mijn volk.’ 