---
title:  Een stap in geloof
date:   19/09/2020
---

### Lezen 
Filippenzen 2:5-11; Matteüs 4:18-20; Handelingen 9:3-6,10-20; Johannes 21:15-19; 1 Johannes 3:16-18

> <p>Kerntekst</p> 
> ‘Laat onder u de gezindheid heersen die Christus Jezus had. Hij die de gestalte van God had, hield zijn gelijkheid aan God niet vast, maar deed er afstand van. Hij nam de gestalte aan van een slaaf en werd gelijk aan een mens.’ Filippenzen 2:5-7

Het achterlaten van de heerlijkheden van de hemel, de aanbidding van de engelen en het samenzijn met de Vader was een onvoorstelbaar offer. Toch kwam Jezus naar deze wereld van lijden en dood om het liefdevolle karakter van de Vader te openbaren, de genegenheid van het menselijk geslacht terug te winnen en de gehele mensheid te verlossen. ‘Nooit zullen we de prijs van onze verlossing beseffen, totdat de verlosten met de Verlosser zullen staan voor de troon van God. Wanneer dan de heerlijkheid van het eeuwig tehuis zich plotseling zal ontvouwen voor onze verrukte blikken, zullen we ons herinneren dat Jezus dit alles heeft verlaten voor ons, dat Hij niet alleen een banneling uit de hemelse hoven werd, maar om onzentwille het risico op Zich nam, te kunnen falen en alles voor eeuwig te verliezen. Dan zullen we onze kronen aan Zijn voeten werpen en het gezang aanheffen: “Het Lam, Dat geslacht is, is waardig te ontvangen de macht en de rijkdom, de wijsheid en de sterkte, en de eer en de heerlijkheid en de lof”.’ (Openbaring 5:12; Ellen White, De wens der eeuwen, pp. 98-99)

De waarde van het offer dat Jezus bracht voor onze verlossing, is niet te berekenen. Wanneer we reageren op zijn leiding, zijn opdracht aanvaarden en ons samen met Hem inzetten verloren mensen te bereiken voor zijn koninkrijk, dan zullen we daar offers voor moeten brengen. Hoewel onze offers niet te vergelijken zijn met zijn offer, is het dienstwerk om mensen te winnen ook voor ons een sprong in geloof. Het leidt ons weg van onze vertrouwde omgeving naar onbekende wateren. Soms vraagt onze God ons offers te brengen, maar de vreugde die Hij geeft, overtreft alles.

_Op sabbat 26 september bespreken we met elkaar deze les._ 