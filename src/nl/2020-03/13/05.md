---
title:  Liefde stelt voorwaarden
date:   23/09/2020
---

Liefde komt altijd tot uitdrukking in daden. Onze liefde voor Christus verplicht ons iets te doen voor de verloren mensheid. Paulus zei dit heel duidelijk: ‘Wat ons drijft is de liefde van Christus’ (2 Korintiërs 5:14). In het christelijk geloof gaat het er niet om slechte dingen op te geven om gered te worden. Jezus gaf in de hemel geen slechte dingen op om gered te worden. Hij liet juist goede dingen achter om anderen te redden. Jezus roept ons niet alleen op om onze tijd, talent en bezit in zijn dienst te stellen, Hij vraagt ons om ons leven te geven. In een bijeenkomst in de ochtend met de leerlingen aan de kust van het meer van Galilea, schetste Jezus een prachtig beeld van de voorwaarden die goddelijke liefde stelt.

`Lees Johannes 21:15-19. Welke vraag stelde Jezus tot drie keer toe aan Petrus en wat was zijn antwoord? Waarom stelde Jezus hem juist deze vraag tot driemaal toe?`

Petrus verloochende zijn Heer driemaal. Jezus probeerde driemaal van Petrus een antwoord van liefde te krijgen. Hij verzekerde Petrus ervan, in de aanwezigheid van zijn leerlingen, dat hij vergeven was en dat Jezus nog steeds een taak voor hem had.

`Lees opnieuw Johannes 21:15-19. Let op het antwoord van Jezus na Petrus’ bevestiging van zijn liefde voor Hem. Wat zei Jezus in reactie daarop dat hij moest doen?`

Goddelijke liefde is actief, niet passief. Oprechte liefde is meer dan een warm gevoel, of een leuk idee. Het heeft te maken met toewijding. Liefde zet ons aan tot actie. We strekken onze hand uit naar een verloren wereld waarin Gods kinderen wanhopig zijn en in nood verkeren. Toen Jezus tot Petrus zei, ‘Hoed Mijn schapen’, was dit zowel een opdracht als een geruststellende zekerheid. De Meester riep op tot een antwoord op de liefde. Hij moedigde Petrus aan omdat Hij ook voor hem nog steeds een taak had. Petrus gedroeg zich werkelijk beschamend toen Jezus werd gearresteerd. Hij ontkende niet alleen dat hij Hem kende, maar zette zijn woorden ook kracht bij door te vloeken, precies zoals Christus het hem had gezegd. Waar gaat het om? Misschien heb jij je Heer ook verschrikkelijk teleurgesteld. Wellicht heb je meer dan eens door je daden ontkend dat je bij Jezus hoort. Het goede nieuws is dat er nog steeds genade beschikbaar is en dat God je niet heeft opgegeven. Als jij bereid bent, is er nog steeds plaats voor jou in zijn werk.

`Heb jij de Heer ook wel eens ‘ontkend’? Wat heeft dit verhaal je te zeggen? Denk niet alleen aan de verloochening, maar vooral aan de woorden van Christus tot Petrus!`

`Johannes 21:15-19 Wat vroeg Jezus aan Petrus en welke opdracht gaf Hij hem?`