---
title:  Ongeziene krachten aan het werk
date:   22/07/2020
---

Voorbede doen is een machtig wapen in het gevecht tussen goed en kwaad dat we ‘de grote strijd’ noemen. Daniël 10 is één van de duidelijkste openbaringen van deze oorlog. Je herinnert je misschien dat de profeet Jeremia had voorspeld dat de Joden zeventig jaar zouden doorbrengen in Babylonische ballingschap. Aan het einde van Daniëls leven liep deze profetische periode van de Joodse gevangenschap ten einde. Daniël maakte zich zorgen. Hij zag nauwelijks bewijs voor de vervulling van Jeremia’s woorden. Zijn volk was immers nog steeds in ballingschap. Babylon werd overwonnen door de Meden en Perzen, maar dat bracht geen verandering in de situatie van de Joden. Daniël bracht drie weken lang door met vasten en bidden. Hij deed oprecht voorbede voor zijn volk. Aan het einde van de drie weken verscheen een ontzagwekkende engel aan hem.

`Lees Daniël 10:10-14. Wanneer werden de gebeden van Daniël verhoord en wat vormde daarvoor een tijdelijke belemmering?`

Dit is een fascinerende passage. Om dit helemaal te begrijpen, is het verstandig een paar personages te identificeren. Wie is de prins van het koninkrijk van Perzië? Cyrus kan het zeker niet zijn. Hij is de koning van het Perzische rijk. Het is heel waarschijnlijk dat de uitdrukking ‘de prins van het koninkrijk van Perzië’ naar Gods tegenstander verwijst (Vgl. Zdravko Stefanovic, Daniel, wisdom to the wise, p. 386). Jezus noemde hem ‘de heerser van deze wereld’ of ‘de vorst van deze wereld.’ (Johannes 12:31; 14:30) Paulus omschreef hem als ‘de heerser over de machten in de lucht’ (Efeziërs 2:2). Als de prins van Perzië symbool staat voor de tegenstander, wie is Michaël dan? Het woord Michaël wordt vijf keer gebruikt in de Bijbel (Openbaring 12:7, Judas 9, Daniël 10:13,21; 12:1). Een zorgvuldige bestudering van deze passages toont aan dat Michaël (dat betekent ‘Wie is als God?’) een beschrijving is van Jezus als de aanvoerder van alle engelen die in direct gevecht zijn met de tegenstander. Christus is de eeuwige, almachtige en goddelijke Zoon van God, die er al was voordat er iets werd geschapen. Als bevelhebber over alle engelen is het één van zijn taken de tegenstander te verslaan en uiteindelijk te vernietigen. 

In Daniël 10 wordt er een gordijn terzijde geschoven en dan wordt de strijd tussen goed en kwaad zichtbaar. Terwijl Daniël bidt, daalt Michaël, de almachtige Jezus, uit de hemel neer om de krachten van de hel te bestrijden. We zien het misschien niet, maar Jezus is ook voor ons aan het werk om onze voorbeden te beantwoorden. Hij is een machtige Verlosser. Niet één van onze gebeden blijft onopgemerkt.

`Op welke manier blijkt uit je eigen leven dat die grote strijd werkelijk gaande is? Wat zegt de realiteit van dit gevecht over de keuzes die je moet maken?`

`Daniël 10:10-14 — Wanneer werden Daniëls gebeden verhoord en wat was de tijdelijke belemmering?`