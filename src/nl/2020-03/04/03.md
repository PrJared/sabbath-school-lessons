---
title:  Jezus, machtige Middelaar
date:   20/07/2020
---

`Lees Lucas 3:21; 5:16 en 9:18. Wat leren deze verzen ons over de relatie tussen Jezus’ gebedsleven en de doeltreffendheid van zijn dienstwerk?`

Het leven van Jezus kenmerkt zich door een voortdurende omgang met zijn Vader. Toen Hij werd gedoopt, en dat is het moment waarop Hij zijn Messiaanse dienstwerk begon, bad Hij om goddelijke kracht om het doel te bereiken dat de hemel zich had gesteld. De heilige Geest gaf Hem de kracht zijn Vaders wil te doen en om de taak te volbrengen die voor Hem lag. Zowel bij de spijziging van de vijfduizend, de genezing van de melaatse als bij de bevrijding van de bezetenen, erkende Jezus dat in de strijd tussen goed en kwaad het gebed een krachtig wapen is om de machten van de hel te weerstaan. Het gebed is de hemelse voorziening om onze hulpeloosheid en zwakheid met Gods almachtige kracht te verenigen. Het is een middel waardoor we de afstand tot God kunnen overbruggen. Hij is de enige die de harten kan raken voor wie wij in gebed gaan.

`Lees Lucas 22:31-34 en Hebreeën 7:25. Welke zekerheid gaf Jezus aan Petrus om hem voor te bereiden op de beproevingen waar hij over niet al te lange tijd mee te maken zou krijgen? Welke zekerheid geeft Hij aan een ieder van ons als wij met verzoekingen te maken hebben?`

Zij die effectief zijn in het winnen van mensen zijn mannen en vrouwen van gebed. Jezus noemde Petrus bij naam terwijl Hij voor hem bad. Hij verzekerde Petrus ervan dat Hij, ten tijde van zijn grootste verzoeking, voor hem zou bidden. De tegenstander begreep heel goed hoe groot de bijdrage was die Petrus kon leveren aan de vooruitgang van Gods koninkrijk. Hij deed er alles aan om ervoor te zorgen dat de positieve invloed van Petrus in de christelijke kerk werd vernietigd. Tijdens al zijn verzoekingen bad Jezus echter voor Petrus en de gebeden van de Meester werden beantwoord. Hoe geweldig is het om te weten dat de Verlosser ook voor ons bidt. Hij nodigt ons uit dat wij ons bij Hem aansluiten in dit bemiddelingswerk door anderen in gebed, en bij naam, op te dragen voor zijn troon. Onze volharding in het gebed laat zien dat we ons er bewust van zijn dat we in alles volledig afhankelijk zijn van God om die persoon te bereiken waarvoor wij bidden.

`Voor wie bid je nu? Waarom is het zo belangrijk nooit op te geven, hoe moeilijk de situatie ook lijkt te zijn?`

`Lucas 3;21; 5:16; 9:18 Welk voorbeeld geeft Jezus ons in deze verzen?`