---
title:  Het doel van geestelijke gaven
date:   04/08/2020
---

`Lees 1 Korintiërs 12:7 en Efeziërs 4:11-16. Waarom schenkt God geestelijke gaven aan elke gelovige? Waar zijn deze gaven voor bedoeld?`

Geestelijke gaven worden voor verschillende doelen gegeven. God schenkt ze om zorg te dragen voor zijn gemeente en haar de kracht te geven zijn opdracht te volbrengen. Ze zijn bedoeld om te zorgen voor een verenigde gemeente die klaar is haar dienstwerk in de wereld te vervullen. In de Bijbel geven de schrijvers ons voorbeelden van de geestelijke gaven die God toebedeelt aan zijn gemeente, zoals het zorg dragen voor en dienstbaar zijn aan mensen, verkondigen, onderwijzen, bemoedigen en geven. De Bijbel spreekt ook over gaven van gastvrijheid, genade, behulpzaamheid en opgewektheid, om er maar een paar te noemen. Voor meer voorbeelden kunt u Romeinen 12 en 1 Korintiërs 12 raadplegen.

U vraagt zich misschien af wat de relatie is tussen geestelijke gaven en natuurlijke talenten. Geestelijke gaven zijn door God gegeven kwaliteiten die de heilige Geest aan elke gelovige geeft om hen voor te bereiden op hun speciale taak in de gemeente en op hun dienstwerk in de wereld. Het kan daarbij ook gaan om natuurlijke talenten die door de heilige Geest zijn geheiligd en worden gebruikt in het werk voor Christus. Alle natuurlijke talenten zijn door God gegeven, maar ze worden niet allemaal gebruikt voor de dienst van Christus. ‘De bijzondere geestesgaven zijn niet de enige talenten die in de gelijkenis worden bedoeld. We moeten daarbij ook denken aan alle andere gaven en vaardigheden, of we die nu van nature bezitten of hebben aangeleerd, en of het nu gaat om alledaagse of geestelijke gaven. In alle gevallen moeten we er gebruik van maken in onze dienst aan Christus. Als wij Jezus’ leerlingen worden, geven wij ons aan Hem met alles wat we zijn en hebben. Hij geeft deze bekwaamheden aan ons terug, maar dan gezuiverd en op hoger plan gebracht, zodat we ze kunnen gebruiken tot zijn eer en in het belang van onze medemensen.’ (Ellen White, Verhalen om verder te vertellen, p. 273)

God heeft ook speciale gaven gegeven, zoals de gave van profetie en specifieke ambten in de gemeente. Daartoe behoren ook predikanten, ouderlingen en leraren, die binnen het lichaam van Christus de onderwijzers zijn om ‘de heiligen toe te rusten voor het werk in zijn dienst’ (Efeziërs 4:11-12). Alle leidende functies in de gemeente zijn bedoeld om elk lid ertoe te brengen hun geestelijke gaven te ontdekken en te leren deze gaven te gebruiken voor de opbouw van het lichaam van Christus.

`Over welke natuurlijke talenten beschik jij die, alhoewel ze bruikbaar en nuttig zijn in een wereldlijke omgeving, ook een enorme zegen kunnen zijn voor de gemeente?`

`1 Korintiërs 12:7; Efeziërs 4:11-16 Waar zijn de geestelijke gaven voor bedoeld?`