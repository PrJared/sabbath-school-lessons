---
title:  Zendingsbericht
date:   07/08/2020
---

#### Een vriendelijke, aardige stem

_Jean Obame-Efayong, 58, Gabon_

Jaloezie veranderde het leven van Jean Obame-Efayong, een politieagent. In Libreville, de hoofdstad van Gabon in West-Afrika, kwam zijn vrouw Rosette elke avond laat thuis van haar werk. Jean had er geen idee van wat ze deed of waar ze was geweest. Zijn fantasie sloeg op hol en hij vreesde het ergste. Uiteindelijk vroeg hij het haar op de man af. ‘Ik was in het huis van mijn zus’, zei ze. De volgende dag stelde hij haar dezelfde vraag. ‘Ik was in het huis van mijn zus’, zei ze. Elke avond gaf ze hetzelfde antwoord. Jean kon niet geloven dat zijn vrouw zoveel tijd doorbracht in de woning van haar zus. En dus vroeg hij haar op een ochtend om hem mee te nemen naar haar zusters huis. 

Rosette bracht hem naar een kerk waar de woorden ‘Eeuwig Leven’ op een bord geschreven stonden. Jean had niet gedacht dat zijn vrouw een kerk bedoelde toen ze zei dat ze haar tijd doorbracht in het huis van haar zus. Toch was hij opgelucht dat ze elke avond in de kerk vertoefde en niet iets anders deed. Het onderricht van de kerk bestond gedeeltelijk uit christelijke leerstellingen en gedeeltelijk uit traditionele Afrikaanse overtuigingen. Drie avonden achtereen bezocht Jean de kerk om te zien of Rosette daar ook daadwerkelijk naartoe ging. Hij stond buiten en keek toe. Op de vierde avond wilde een jonge vrouw, de eigenaresse van het kerkgebouw, weten wat zijn drijfveer was. ‘Waarom kom je en ga je niet naar binnen?’, vroeg ze. ‘Of je komt vandaag binnen of je komt niet meer terug’. Jean ging naar binnen. De kerk was interessant en de kerkleden waren vriendelijk. Toen hij een buitenlichamelijke ervaring had – iets wat wel vaker voorkwam in de traditionele Afrikaanse godsdienst – werd hij door de kerkleiders aangesteld als ouderling van de kerk. Doordeweeks werkte Jean als politieagent en in het weekend gaf hij leiding aan de kerk.

Op een dag maakte Rosette een abrupt einde aan haar kerkbezoeken. Voordat Jean had ontdekt waarom, overleed ze plotseling tijdens de bevalling. Diepbedroefd dacht Jean na over zijn eigen toewijding aan de kerk en hij bad. ‘Als deze kerk niet de ware kerk is, help me dan om gemakkelijk te kunnen vertrekken’, sprak hij. Zonder problemen verliet hij de kerk. 

Drie jaar later liep Jean op een avond naar huis en zag hij een grote tent die vlakbij zijn huis op een voetbalveld was neergezet. Hij hoorde een vriendelijke, aardige stem tot hem spreken. ‘Meneer, we zijn hier om u gekomen’, zei de stem. Jean bleef staan en keek rond om te zien wie er sprak, maar hij zag niemand. Toen hij een stap wilde zetten, sprak de stem weer. ‘Meneer, ga naar binnen en neem plaats om het evangelie te horen’, zei de stem. Jean ging de tent binnen en nam achterin plaats op een stoel. Het was de eerste avond van een 10-daags evangelisatieseminar. De adventistische evangelist riep de mensen op om zich te bekeren en terwijl hij luisterde, stroomden de tranen over Jeans wangen. De volgende avond kwam hij terug met pen en papier om notities te maken. 

Bij de bijeenkomsten voelde hij een onweerstaanbare drang om zich te laten dopen. Thuis voelde hij een onweerstaanbare drang om zich te laten dopen. Hij sprak erover met de evangelist. ‘Ik weet niets over uw kerk, maar ik wil voortdurend gedoopt worden’, zei hij. Er verscheen een glimlach op het gezicht van de evangelist. ‘God heeft zichzelf aan u geopenbaard’, verklaarde hij. ‘Kom en laat je dopen’. Jean werd gedoopt. Vandaag de dag is hij een actief kerklid. Elke dag denkt hij aan de vriendelijke, aardige stem die hij hoorde toen hij langs de tent wandelde. ‘De stem hielp me om de juiste weg te vinden’, zei hij. ‘Jezus leeft in mijn leven.’

Drie jaar geleden is een deel van de dertiende sabbatopbrengst gebruikt om een middelbare school te bouwen voor 280 studenten in Jeans woonplaats, Libreville, Gabon. Dank u voor uw voornemen om vrijgevig te schenken tijdens de dertiende sabbat van dit kwartaal. Door uw gaven kunnen scholen worden gebouwd in twee andere Afrikaanse landen, Guinea en Liberia. 