---
title:  Ontdek je gaven
date:   05/08/2020
---

`Vergelijk 1 Korintiërs 1:4-9 met 2 Korintiërs 1:20-22. Wat leren deze passages ons over Gods beloften en vooral over de geestelijke gaven die worden geschonken in de periode voor de tweede komst van Christus?`

God geeft ons de belofte dat zijn gemeente net voor de wederkomst over alle gaven van de heilige Geest zal beschikken. Zijn beloften staan vast. Hij heeft ons het getuigenis van de heilige Geest in onze harten geschonken om een ieder van ons te leiden tot een besef van de gaven die Hij ons heeft gegeven. God schenkt de talenten en Hij openbaart die aan ons door zijn Geest.

`Lees Lucas 11:13; Jakobus 1:5 en Matteüs 7:7. Waartoe nodigt God ons uit als wij willen weten welke gaven Hij aan een ieder van ons heeft gegeven?`

De gaven van de Geest worden ons geschonken zodra we ons aan God wijden en Hem vragen de talenten te openbaren die Hij ons heeft gegeven. Als ons hart niet langer gericht is op zelfverheerlijking en het onze prioriteit is geworden Jezus te dienen, dan zal zijn Geest de geestelijke gaven die Hij voor ons heeft bedoeld over ons uitstorten. ‘De leerlingen ontvingen de uitstorting van de heilige Geest toen ze zich in geloof en gebed daarvoor volledig hadden opengesteld. Op dat moment werd als het ware alles wat de hemel bezat aan de volgelingen van Christus toevertrouwd.’ ... In Christus hebben we deze gaven al ontvangen, maar we beschikken er pas daadwerkelijk over wanneer we de Geest van God ontvangen.’ ( Ellen White, Verhalen om verder te vertellen, p. 272)

Geestelijke gaven zijn kwaliteiten die God ons toebedeelt om Hem op een effectieve wijze te kunnen dienen (1 Korintiërs 12:4-6). De verschillende onderdelen van de evangeliebediening zijn de gebieden waar we onze talenten kunnen inzetten. Activiteiten zijn de specifieke gelegenheden om onze gaven te gebruiken. Geestelijke gaven komen niet op een presenteerblaadje tot ons. Als de heilige Geest je een bepaalde dienst in het hart heeft gegeven, bid dan of Hij je wil leiden tot een specifieke taak om je gave te oefenen door een activiteit die is gericht op evangelisatie.

`Wat zijn jouw gaven en, nog belangrijker, hoe kun je die gaven ontwikkelen voor de dienst van de Heer?`

`1 Korintiërs 1:4-9; 2 Korintiërs 1:20-22 Wat is ons beloofd?`