---
title:  Onze gaven tot bloei laten komen
date:   06/08/2020
---

`Lees de gelijkenis over de talenten in Matteüs 25:14-30. Wat is hier voor jou de meest betekenisvolle gedachte? Waarom werden de eerste twee dienaren geprezen door God en ontving de laatste dienaar een reprimande? Wat leert deze gelijkenis ons over hoe we onze talenten dienen te gebruiken? Let vooral op vers 29.`

Aan elke dienaar gaf de meester de talenten die pasten bij ‘wat hij aankon’ (Matteüs 25:15). Ieder individu kreeg een andere hoeveelheid. De één ontving vijf talenten, de ander twee en de laatste één. Elke dienaar mocht zelf bepalen hoe hij de talenten die hem waren gegeven, zou investeren of gebruiken. Het is hierbij van belang te bedenken dat wat zij hadden gekregen niet hun eigendom was. Het behoorde iemand anders toe die hun de verantwoordelijkheid erover gaf. De meester hield zich niet bezig met wie betere of minder goede talenten had gekregen. De hoeveelheid talenten deed er niet toe. Het ging erom wat elke dienaar deed met wat hem was gegeven.

Paulus formuleert het als volgt in 2 Korintiërs 8:12, ‘Als u bereid bent mee te doen, wordt niet verwacht dat u geeft van wat u niet hebt, maar van wat u hebt.’ Voor God gaat het er niet zozeer om wat je bezit, maar wat je doet met wat je hebt.

God prees de eerste twee dienaren omdat ze trouw waren in het gebruiken van hun talenten. Door ze te gebruiken, vermenigvuldigden ze. De ‘slechte’ dienaar maakte echter geen gebruik van het talent dat zijn meester aan hem had gegeven, waardoor er ook geen toename was in de hoeveelheid talenten. Het is een eeuwige waarheid dat ‘de wet van de dienstbaarheid dan de verbindingsschakel wordt tussen ons en God en onze medemensen’ (Ellen White, Verhalen om verder te vertellen, p. 271). De ontrouwe dienaar verspilde zijn mogelijkheid om te dienen en verloor uiteindelijk zijn vermogen om te dienen.

Als we de gaven die God ons heeft gegeven, in dienst stellen van de verheerlijking van zijn naam, dan zullen ze toenemen, zich vermeerderen en groeien. Hoe kun jij erachter komen welke gaven God je heeft geschonken? Vraag God nederig om aan je te laten zien in welke omstandigheden Hij je wil plaatsen om dienstwerk te verrichten. Toon betrokkenheid bij datgene wat God je in het hart geeft. Je gaven zullen groeien naarmate je ze gebruikt en je zult voldoening vinden in zijn dienstwerk.

`Denk na over deze gelijkenis en pas ze toe op je eigen leven. Zegt het iets over wat je doet met de gaven die God je heeft gegeven? (Bedenk dat alles wat je hebt een geschenk is van God.)`

`Matteüs 25:14-30 Hoe moeten we onze talenten gebruiken?`