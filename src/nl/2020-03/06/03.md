---
title:  God, Schenker van alle goede gaven
date:   03/08/2020
---

Volgens 1 Korintiërs 12:11,18, Efeziërs 4:7-8 en Jakobus 1:17 is God de bron van alle gaven en wordt ‘elk volmaakt geschenk’ door Hem geschonken. Daarom mogen we er zeker van zijn dat Hij ons die gaven van de heilige Geest schenkt die het beste bij onze persoonlijkheid passen. Hij zal op de best mogelijke manier onze talenten gebruiken om in dienst te staan van zijn werk en om daardoor zijn naam te verheerlijken.

`Lees Marcus 13:34 en 1 Korintiërs 12:11. Aan wie schenkt God geestelijke gaven?`

De Bijbel is heel duidelijk. In de verkondiging van het evangelie heeft God voor iedereen een speciale taak weggelegd. In Jezus’ gelijkenis van de huiseigenaar, die zijn dienaren de verantwoordelijkheid geeft over zijn woning en hun vraagt ervoor te zorgen, droeg hij zijn slaven op wat ze moesten doen (Marcus 13:34). Er is een taak weggelegd voor elk individu en God geeft geestelijke gaven aan een ieder om het goddelijke werk of het dienstwerk waartoe ze zijn geroepen te volbrengen. Wij leggen ons leven in Christus’ handen en door de doop worden we leden van zijn lichaam, de gemeente. Dan verrijkt de heilige Geest ons met de gaven om het lichaam te dienen en te getuigen aan de wereld.

In 1903 schreef Ellen White een brief aan een bepaalde man om hem aan te moedigen in het gebruiken van de gaven die God hem voor zijn dienstwerk had gegeven. ‘Wij allen zijn leden van Gods gezin. In meer of mindere mate zijn aan een ieder talenten toevertrouwd die God heeft gegeven. Voor het gebruik daarvan worden wij verantwoordelijk gehouden. Of ons talent nou groot of klein is, we behoren het te gebruiken in dienst van God. We dienen te erkennen dat ieder mens het recht heeft de gaven te gebruiken die hem/haar zijn toevertrouwd. ‘We zouden nooit het kleinste fysieke, intellectuele of geestelijke kapitaal moeten minachten.’ (Ellen White, Letter 260, 2 december 1903)

`Lees Handelingen 2:38-42; 10:36-38; Matteüs 3:16-18. Wat leren deze teksten ons over de belofte van de heilige Geest bij de doop?`

Bij zijn doop werd Jezus gezalfd met de heilige Geest om Hem voor te bereiden en helemaal klaar te maken voor zijn dienstwerk in de wereld. Op dezelfde manier wordt aan een ieder van ons de heilige Geest beloofd bij onze doop. God verlangt ernaar ons de volledige zekerheid te geven dat Hij zijn Woord heeft vervuld en ons geestelijke gaven heeft geschonken om zijn gemeente te dienen en tot zegen te zijn in de wereld.

`Marcus 13:34; 1 Korintiërs 12:11 Aan wie schenkt God geestelijke gaven?`