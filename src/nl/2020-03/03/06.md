---
title:  Het juiste moment aanvoelen
date:   16/07/2020
---

Het boek Handelingen is gevuld met verhalen over de wonderbaarlijke kansen die de leerlingen benutten om het koninkrijk van God vooruit te brengen. Van begin tot eind lezen we de fascinerende verhalen over de vroege kerk en hoe die groeide, ondanks de uitdagingen waar zij zowel intern als extern mee te maken kreeg.

In 2 Korintiërs 2:12-13 vertelt de apostel Paulus bijvoorbeeld over zijn ervaring in Troas: ‘Toen ik in Troas kwam om het evangelie van Christus te verkondigen, gaf de HEER mij daartoe goede mogelijkheden. Maar ik vond geen rust, omdat ik mijn broeder Titus niet aantrof. Daarom nam ik weer afscheid en vertrok naar Macedonië.’ Op wonderbaarlijke wijze baande God de weg voor Paulus om het evangelie te verkondigen op het Europese vasteland. Hij wist dat de deuren die God vandaag opent morgen misschien alweer gesloten zijn. Terwijl hij dus de kans greep en de mogelijkheden zag, ging hij meteen op weg naar Macedonië.

De God van het Nieuwe Testament is de God van geopende deuren. Het is de God die ons de wonderbaarlijke mogelijkheden biedt om ons geloof te delen. God is aan het werk door het hele boek Handelingen heen. Deuren gaan open in steden, provincies, landen en vooral in de harten van mensen.

`Lees Handelingen 8:26-38. Wat leren deze verzen ons over de bereidwilligheid van Filippus om te luisteren naar Gods leiding en over zijn reactie op de door God geboden kansen?`

‘Een engel zond Philippus naar iemand die zocht naar licht en die bereid was het evangelie aan te nemen. Ook nu willen engelen de schreden leiden van die arbeiders die de Heilige Geest willen toestaan hun tongen te heiligen en hun harten te louteren en te veredelen. De engel die tot Philippus gezonden was, had zelf het werk voor de Ethiopiër kunnen doen, maar dit is niet de wijze waarop God werkt. Het is zijn opzet dat mensen voor hun medemensen zullen arbeiden.’ (Ellen White, Van Jeruzalem tot Rome, p. 80)

Als we oren hebben om te horen en ogen om te zien, dan zullen ook wij geleid worden door ongeziene engelen om waarheidszoekers te bereiken met de waarheden van het koninkrijk.

`Merk de centrale plaats op die de Schrift inneemt in dit verhaal. Heb je ook gezien hoe belangrijk het op dat moment was dat een kenner van de Bijbel de Schrift uitlegde? Welke lessen bevat dit verhaal voor ons?`

`Handelingen 8:26-38 Wat kunnen we van Filippus leren?`