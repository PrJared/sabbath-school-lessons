---
title:  Zelfverzekerd getuigen
date:   09/09/2020
---

`Lees 1 Johannes 5:11-13, Hebreeën 10:19-22 en 1 Korintiërs 15:1-2. Welke garantie biedt de Schrift ons voor het eeuwig leven waardoor wij met zekerheid kunnen getuigen van onze verlossing in Christus?`

Als we er zelf niet zeker van zijn dat we in Jezus zijn verlost, dan is het niet mogelijk dat met een ander te delen. We kunnen alleen verkondigen wat we zelf hebben. Er zijn toegewijde christenen die in een voortdurende staat van onzekerheid leven. Ze vragen zich af of ze ooit goed genoeg zullen zijn. Een wijze prediker zei eens: ‘Als ik naar mijzelf kijk, zie ik geen mogelijkheid gered te worden. Als ik naar Jezus kijk, kun je niet verloren gaan’. De volgende woorden klinken al eeuwen: ‘Keer terug naar Mij en laat je redden, ook jullie aan de einden der aarde; want Ik ben God, er is geen ander.’ (Jesaja 45:22) God verlangt ernaar dat iedereen zich verheugt in de verlossing die Hij ons om niets aanbiedt. Hij hoopt dat wij zullen ervaren wat het betekent gerechtvaardigd te zijn door zijn genade en vrij te zijn van de veroordeling waar de schuld van de zonde voor zorgt. Paulus zegt in Romeinen 5: ‘Wij zijn dus als rechtvaardigen aangenomen op grond van ons geloof en leven in vrede met God, door onze HEER Jezus Christus.’ Hij voegt daaraan toe dat we er zeker van kunnen zijn dat ‘wie dus in Christus Jezus zijn, niet meer worden veroordeeld.’ (Romeinen 5:1; 8:1) De apostel Johannes beaamt dat ‘Wie de Zoon heeft, heeft het leven. Wie de Zoon van God niet heeft, heeft het leven niet.’ (1 Johannes 5:12)

Als we Jezus in geloof hebben aanvaard en als Hij in onze harten leeft door zijn heilige Geest, dan hebben wij het geschenk van het eeuwig leven nu al. Dit wil niet zeggen dat we het nooit kwijt kunnen raken, als we de genade van God en de verlossing in Christus eenmaal hebben ervaren ( 2 Petrus 2:18-22; Hebreeën 3:6; Openbaring 3:5). Het staat ons vrij Hem de rug toe te keren. Als we zijn liefde hebben ervaren en de diepte van zijn offer tot ons is doorgedrongen, dan zou het niet in ons op moeten komen weg te lopen van degene die zoveel van ons houdt. We zoeken juist elke dag naar mogelijkheden de genade die ons in Jezus is gegeven, met anderen te delen. 

`Ben jij er zeker van dat je in Jezus verlost bent? Zo ja, waar baseer je dat op? Waarom ben je daar zo zeker van? Waar kunnen we die zekerheid vinden? Als je er aan de andere kant niet zeker van bent, waarom niet? Hoe kun je die zekerheid vinden?`

`1 Johannes 5:11-13; Hebreeën 10:19- 22; 1 Korintiërs 15:1-2 — Waardoor kunnen wij met zekerheid getuigen?`