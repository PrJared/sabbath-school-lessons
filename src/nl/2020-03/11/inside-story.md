---
title:  Zendingsbericht
date:   11/09/2020
---

#### Een analfabeet en toch in staat om te lezen 

_Maria, 29, Guinea_

Maria was geen christen, maar ze bleef dromen over Jezus. Ze offerde een koe in de hoop dat de dromen eens op zouden houden. Toch verstoorden ze al een week lang elke nacht haar slaap. Toen leidde een vreemdeling haar naar het kantoor van Jacob Gbale, voorzitter van de Adventkerk in Guinea. In de hoofdstad van Guinea, Conakry, werkte hij aan het einde van dezelfde straat waar ook haar luxueuze woning gevestigd was. Terwijl Maria haar dromen omschreef, verscheen er een glimlach op het gezicht van Jacob, een predikant. ‘Prijs God!’ riep hij uit. Maria stond versteld. Ze kon niet begrijpen waarom hij zo blij was. ‘Je hoeft geen offers meer te brengen’, zei de predikant, terwijl hij een Bijbel van het bureau pakte. ‘God roept je’. 

‘Ik denk dat jouw God zich vergist’, zei Maria. ‘De godsdienst van mijn familie is altijd mijn religie geweest’. Jacob stak haar de Bijbel toe. ‘Dit is jouw Bijbel’, zei hij. ‘Wat moet ik met die Bijbel?’, vroeg Maria. ‘Ik kan niet eens lezen’. Predikant Jacob vroeg of er iemand in haar familie was die kon lezen, en ze bekende dat ze een neef had die daartoe in staat was. Jacob noteerde Maria’s naam in de Bijbel. ‘Neem je Bijbel en ga’, zei hij. Maria ergerde zich aan de predikant en zonder ook maar gedag te zeggen vertrok ze. ‘Wie denken deze mensen wel dat ze zijn?’, dacht ze terwijl ze naar huis wandelde. ‘Ze denken zeker dat ik de Bijbel moet lezen omdat ik God niet ken.’ 

Thuis schoof Maria de Bijbel in een la en deed hem dicht. Ze verlangde naar rust. Nadat ze de televisie had aangezet en bij haar favoriete kanaal was aanbeland, zag ze een programma over Jezus. Weg! Ze ging meteen naar een andere zender. Ook het volgende kanaal zond een programma over Jezus uit. Weg! Weer een programma over Jezus. Maria telefoneerde met de provider van haar satelliettelevisie. ‘Wat is er aan de hand met jullie kanalen?’, wilde ze weten. ‘Elke zender laat niets anders zien dan Jezus, Jezus, Jezus’. De mannenstem klonk verbaasd. ‘Alles is prima in orde’, zei hij. ‘Nee dat is het niet!’, riep Maria. ‘Stuur iemand om mijn televisie te repareren!’

Korte tijd later arriveerde een man die de zenders afging. Alles werkte naar behoren. Maria was stomverbaasd. Ze ging naar bed, maar ze kreeg Jezus niet uit haar gedachten. Toen herinnerde ze zich de Bijbel. Ze besloot dat ze haar gedachten over Jezus alleen een halt toe kon roepen door de Bijbel te lezen. ’s Ochtends vroeg ze haar neef om naar haar toe te komen. ‘Wat is dit?’, zei ze, terwijl ze hem de Bijbel in handen gaf. ‘Zeg het me’. Haar neef, Hamadou, had aan een christelijke school gestudeerd in Sierra Leone en hij zag dat het een Bijbel was. ‘Wie heeft je deze Bijbel gegeven?’, vroeg hij. ‘Een predikant gaf me die’, zei Maria. ‘Wat wil je ermee doen?’, vroeg hij. ‘Je kan niet lezen’. ‘Kijk, jij bent naar school geweest’, legde ze uit. ‘Ik wil dat jij me helpt om deze Bijbel te kunnen lezen. Leer me hoe ik moet lezen.’ 

Hamadou opende de Bijbel. ‘Onze Vader in de hemel, laat Uw naam geheiligd worden’, las hij. ‘Laat Uw koninkrijk komen en Uw wil gedaan worden op aarde zoals in de hemel’. Hij ging door tot hij het hele Onzevader gelezen had. ‘Is het zo goed?’, vroeg hij. Maria zei hem de verzen te onderstrepen. Hamadou schoot in de lach. Uiteindelijk lachte hij zo hard dat de tranen over zijn wangen liepen. ‘Je bent nog nooit naar school gegaan!’, protesteerde hij. ‘Hoe zou je het ooit kunnen lezen?’ Toch onderstreepte hij de passage. Vervolgens liet hij het Maria tig keer herhalen zodat het in haar geheugen gegrift stond. 

Die avond pakte Maria haar Bijbel op en vond ze het Onzevader. Al had ze nooit kunnen lezen, ze begreep wat er stond. Ze sloeg de bladzijde om en tot haar verbazing ontdekte ze dat ze ook andere verzen kon lezen. De volgende dag kon Maria niet wachten om met Hamadou te praten. ‘Je lachte me gisteren uit. Ik zal je daarom laten zien dat ik wel degelijk kan lezen’, zei ze. ‘Echt niet!’, zei hij. ‘Zelfs in je dromen kan je niet lezen’. Maria opende de Bijbel op een willekeurige bladzijde en las. Hamadou keek haar stomverbaasd aan waarna er een angstige blik op zijn gezicht kwam. ‘Hoe deed je dat?’, vroeg hij. ‘Mijn beste neef, dat is menselijke intelligentie’, zei Maria glimlachend. ‘Als je werkelijk gelooft dat je ergens toe in staat bent, dan kan je het ook.’ Vanaf dat moment las Maria elke dag in de Bijbel. Later besefte ze dat het Jezus was geweest die haar in staat had gesteld om de Bijbel te lezen. Ze gaf haar hart aan Hem. 

De Adventkerk moet vele uitdagingen het hoofd bieden om het evangelie te verspreiden in Guinea. In dit land is slechts 7% van de bevolking christelijk en vele mensen staan vijandig tegenover het christendom. In dit kwartaal is een deel van de dertiende sabbatopbrengst bestemd voor de bouw van een Kobaya Academy, een school in Conakry, Guinea. Vele kinderen uit niet-christelijke gezinnen kunnen daar in aanraking worden gebracht met de liefde van Jezus. 