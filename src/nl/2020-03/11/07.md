---
title:  Verdere studie
date:   11/09/2020
---

### Lees Marcus 5:25-34

‘De verbaasde menigte, die zich dicht om Christus verdrong, besefte niet dat er levengevende kracht binnen hun bereik was. Maar toen de zieke vrouw haar hand uitstak om Hem aan te raken, in het geloof dat ze genezen zou worden, voelde ze de genezende kracht. Zo is het ook met de geestelijke dingen. Op onverschillige wijze over godsdienst te spreken, te bidden zonder een hongerende ziel en een levend geloof, baat niets. Een geloof in Christus dat slechts in woorden bestaat, dat Hem alleen aanneemt als de Heiland der wereld, kan nooit genezing brengen aan de ziel. Het geloof dat tot behoud leidt, is niet een louter verstandelijk instemmen met de waarheid. ... Het is niet voldoende om aan Christus te geloven; we moeten in Hem geloven. Het enige geloof dat ons zegen zal brengen, is het geloof dat Hem aangrijpt als een persoonlijke Heiland, Zijn verdiensten ons toerekent. ... Onze belijdenis van Zijn trouw is ‘s hemels uitverkoren middel om Christus aan de wereld te openbaren. We moeten Zijn genade zoals die bekendgemaakt werd aan de heilige mannen van ouds, erkennen; maar datgene wat de meeste uitwerking zal hebben, is het getuigenis van onze eigen ervaring. Wij zijn getuigen voor God wanneer we in onszelf de werking openbaren van een macht die goddelijk is. Ieder mens heeft een leven dat anders is dan het leven van alle andere mensen, en een ervaring die in wezen verschilt van de hunne. God verlangt, dat onze lof tot Hem zal opstijgen, gekenmerkt door onze eigen persoonlijkheid. Deze kostbare bekentenissen tot lof van de heerlijkheid Zijner genade, hebben, wanneer ze ondersteund worden door een leven dat gelijk is aan het leven van Christus, een onweerstaanbare macht die werkt tot behoud van zielen.’ (Ellen White, Wens der eeuwen, pp. 282-283)

`Efeziërs 2:10; Romeinen 3:28 Wat heeft God mogelijk gemaakt?`

`Waaruit bestaat een aangrijpend getuigenis? Lees het getuigenis dat Paulus gaf aan Agrippa in Handelingen 26:1-23. Wat was het fundament van zijn getuigenis?`

`Waarom denk je dat ons persoonlijk getuigenis van wat Christus voor ons heeft gedaan zo krachtig is? Hoe zou je deze vraag beantwoorden: ‘Prima, dat is wat jij hebt ervaren, maar stel nou dat ik zoiets niet heb meegemaakt? Waarom zou jouw ervaring mij een reden kunnen geven Jezus te volgen?’`

`Welke dingen zou je liever achterwege laten wanneer je jouw getuigenis deelt met een ongelovige?`

` Sta nog eens stil bij de vraag aangaande de zekerheid van onze verlossing. Waarom is dit zo’n belangrijk deel van de christelijke ervaring? Hoe kunnen we zeker zijn van onze eigen verlossing, terwijl we er tegelijkertijd voor waken niet aanmatigend te zijn?`