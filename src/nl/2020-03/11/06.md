---
title:  Daarvan getuigen is het waard
date:   10/09/2020
---

‘Met Christus ben ik gekruisigd: Ikzelf leef niet meer, maar Christus leeft in mij. Mijn leven hier op aarde leef ik in het geloof in de Zoon van God, die mij heeft liefgehad en zich voor mij heeft prijsgegeven.’ (Galaten 2:19-20)

Het aanvaarden van Christus vraagt ongetwijfeld offers. Er zijn dingen die Hij ons vraagt aan Hem over te geven. Jezus maakt de toewijding duidelijk die nodig is om Hem te volgen: ‘Wie achter Mij aan wil komen, moet zichzelf verloochenen en dagelijks zijn kruis op zich nemen en Mij volgen.’ (Lucas 9:23) Sterven aan een kruis is een pijnlijke dood. Als we ons leven onderwerpen aan Jezus’ voorschriften en dit ‘oude bestaan’ in zonde aan het kruis nagelen, dan is dat een pijnlijk proces (Romeinen 6:6). Het opgeven van langgekoesterde verlangens en levenslange gewoontes is soms moeilijk. De beloningen gaan de pijn echter te boven.

Krachtige getuigenissen die een levensveranderende uitwerking hebben op anderen, richten zich op wat Christus voor ons heeft gedaan en niet op wat wij opgeven. Zijn offer staat centraal en niet onze zogenaamde ‘offers’. Christus zal immers nooit van ons vragen iets op te geven dat beter is voor ons om te behouden. Toch is de geschiedenis van het christendom vervuld met verhalen over degenen die voor Jezus enorme offers moesten brengen. Daarbij is het niet zo dat deze mensen hun verlossing verdienden of dat hun daden gewicht in de weegschaal legden bij God, hoe onzelfzuchtig en opofferingsgezind deze daden ook waren. In de meeste gevallen waren deze mannen en vrouwen juist bereid alles op te offeren, want ze realiseerden zich wat Christus voor hen had gedaan. Het was in overeenstemming met datgene waartoe God hen riep in hun leven. 

`Lees Johannes 1:12; 10:10; 14:27 en 1 Korintiërs 1:30. Ons getuigenis is altijd gebaseerd op wat Christus voor ons heeft gedaan. Noem de genadegaven die hier worden vermeld.`

Denk aan wat Christus voor jou heeft gedaan in het licht van bovenstaande teksten. Je bent misschien wel je hele leven een toegewijd christen geweest en anders heb je mogelijkerwijs wel een dramatische bekering meegemaakt. Denk eens na over hoe goed Jezus voor jou is geweest en over het doel, de vrede en de blijdschap die Hij je heeft geschonken. Sta stil bij de periodes waarin Hij je de kracht heeft gegeven moeilijke ervaringen in je leven te kunnen doorstaan.

`Welke offers heb jij moeten brengen omwille van Christus? Wat heeft jou dat geleerd wat tot zegen kan zijn voor anderen?`

`Johannes 1:12; 10:10; 14:27; 1 Korintiërs 1:30 Wat geeft Jezus ons?`