---
title:  Jezus’ verhaal verkondigen
date:   05/09/2020
---

### Lezen 
Efeziërs 2:1-10; 1 Johannes 4:7-11; Marcus 5:1-20; Hebreeën 10:19-22; Galaten 2:20; 1 Korintiërs 1:30

> <p>Kerntekst</p> 
> ‘Dit alles schrijf ik u omdat u moet weten dat u eeuwig leven hebt, u die gelooft in de naam van de Zoon van God.’ 1 Johannes 5:13

Zoals in een eerdere les ook naar voren is gekomen, is er geen sterker argument voor de kracht van het evangelie dan een veranderd leven. Mensen spreken je geloofsovertuiging misschien tegen. Ze kunnen discussiëren over leerstellingen. Ze trekken je interpretatie van de Bijbel wellicht in twijfel. Ze zullen echter zelden vraagtekens zetten bij jouw persoonlijke getuigenis van wat Jezus voor je betekent en wat Hij heeft gedaan in jouw leven.

Getuigen houdt in dat we delen wat we van Jezus weten. Het gaat erom dat we aan anderen vertellen wat Hij voor ons betekent en wat Hij voor ons heeft gedaan. Als ons getuigenis er enkel toe dient om te bewijzen dat wat wij geloven het juiste is en anderen het bij het verkeerde eind hebben, dan zullen we te maken krijgen met grote weerstand. Als ons getuigenis over Jezus uit een hart komt dat door zijn genade is veranderd, zijn liefde ons in verrukking brengt en zijn waarheid ons verwondert, dan zullen anderen onder de indruk raken van de manier waarop de waarheid waarin wij geloven ons leven heeft beïnvloed. De waarheid die vanuit een veranderd leven wordt verkondigd, maakt het verschil.

Als Christus het middelpunt is van elke leerstelling en als elk Bijbels onderricht zijn karakter weerspiegelt, dan is het veel waarschijnlijker dat degenen met wie wij de Schrift delen zijn Woord zullen aanvaarden.

_Op sabbat 12 september bespreken we met elkaar deze les._ 