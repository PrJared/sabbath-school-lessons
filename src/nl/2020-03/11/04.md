---
title:  Jezus’ verhaal vertellen
date:   08/09/2020
---

Wie waren de eerste zendelingen die Jezus eropuit stuurde? Ze maakten geen deel uit van de groep leerlingen. Ze behoorden niet tot degenen die Hem lange tijd volgden. De eerste zendelingen die Jezus eropuit stuurde, waren geesteszieke mannen, door demonen bezeten personen die een paar uur daarvoor de omgeving nog terroriseerden en de naburige dorpelingen angst aanjoegen. Met bovennatuurlijke, demonische kracht verbrak één van hen de ketenen die hem bonden, schreeuwde op een angstaanjagende toonhoogte en verminkte zichzelf met scherpe stenen. De gekweldheid die je in hun stemmen hoorde, weerspiegelde slechts een pijn in hun hart die nog veel dieper ging. Toen kwamen ze echter in aanraking met Jezus en werden hun levens veranderd. Ze zouden nooit meer hetzelfde zijn. Jezus dreef de demonen die hen kwelden in een kudde varkens en via deze dieren over een steile rotswand de zee in (Matteüs 8:28-34; Marcus 5:1-14).

`Lees Matteüs 8:28-34. Wat gebeurde er met deze mannen en wat ontdekten de dorpelingen toen ze kwamen kijken om te zien wat er was gebeurd? `

De bezetenen waren nu nieuwe mensen, veranderd door de kracht van Christus. De mensen uit het dorp troffen hen aan, zittend aan de voeten van Jezus, terwijl ze luisterden naar elk woord dat uit de mond van de Meester kwam. Het is belangrijk op te merken dat het evangelie van Matteüs melding maakt van twee bezetenen die bevrijd werden, terwijl het verhaal in het evangelie van Marcus slechts gericht is op één van de twee. Het punt is echter dat Jezus hen fysiek, mentaal, emotioneel en geestelijk genas.

`Lees Marcus 5:18-20. Natuurlijk wilde deze herboren bezetene, deze nieuwe bekeerling bij Jezus blijven. Waartoe gaf Jezus hem echter de opdracht?`

‘Slechts enkele ogenblikken hadden deze mannen het voorrecht gehad te luisteren naar wat Christus leerde. Niet één prediking van Zijn lippen was hun ooit ter ore gekomen. Zij konden de mensen niet onderwijzen zoals de discipelen, die dagelijks met Jezus geweest waren, dit konden. Maar zij droegen in hun eigen wezen het bewijs mee, dat Jezus de Messias was. Zij konden vertellen wat ze wisten, wat zij zelf gezien, gehoord en gevoeld hadden van de kracht van Christus. Dit kan iedereen doen wiens hart geraakt is door de genade van God.’ (Ellen White, Wens der eeuwen, p. 289) Hun getuigenis bereidde de Dekapolis, de tien steden aan de kust van het meer van Galilea, voor om het onderricht van Jezus te ontvangen. Dat is de kracht van een persoonlijk getuigenis.

`Marcus 5:18-20 Wat wilde de man en waarom ging het anders?`