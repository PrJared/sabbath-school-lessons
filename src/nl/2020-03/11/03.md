---
title:  Een getuigenis verandert levens
date:   07/09/2020
---

Johannes en Jakobus, de zonen van Zebedeüs, stonden bekend als ‘de zonen van de donder’ (Marcus 3:17). Het was Jezus die hun deze bijnamen gaf. Het opvliegende karakter van Johannes kwam bijvoorbeeld tot uiting toen Jezus en zijn leerlingen door Samaria reisden. Ze probeerden voor de nacht een slaapplaats te vinden, maar ze kregen te maken met de vooroordelen van de Samaritanen tegen de Joden. Zelfs de minderwaardigste verblijfplaats werd hun geweigerd. Jakobus en Johannes dachten dat zij wel een oplossing hadden voor dat probleem. ‘Toen de leerlingen Jakobus en Johannes merkten dat Jezus niet welkom was, vroegen ze: “Heer, wilt U dat wij vuur uit de hemel afroepen dat hen zal verteren?”’ (Lucas 9:54) Jezus wees de broers terecht en ze verlieten allemaal het dorp op een rustige manier. De werkwijze van Jezus is die van de liefde en niet die van brute kracht. In de tegenwoordigheid van Jezus’ liefde, werden de drift en boosheid van Johannes veranderd in liefdevolle vriendelijkheid en een zachtmoedige, meelevende geest. In de eerste brief van Johannes, komt het woord ‘liefde’ bijna 40 keer voor. Als je alle verbuigingsvormen van het woord meetelt komt het zelfs 50 keer voor.

`Lees 1 Johannes 1:1-4; 3:1; 4:7-11 en 5:1-5. Wat leren deze teksten ons over het getuigenis van Johannes en over de veranderingen die plaatsvonden in zijn leven ten gevolge van zijn omgang met Jezus?`

Er is een altijdgeldend principe in het universum. Ellen White zegt het heel fijntjes op deze manier: ‘Het uitoefenen van geweld is in strijd met de beginselen van Gods regering. Hij wil alleen in liefde worden gediend; en liefde kan niet worden gedwongen; ze kan niet worden gewonnen door geweld of macht. Liefde wordt alleen opgewekt door liefde.’ ( Ellen White, Wens der eeuwen, p. 11) 

Wanneer we Christus zijn toegewijd, dan zal zijn liefde door ons heen naar anderen schijnen. Het grootste getuigenis voor het christendom is een veranderd leven. Dit betekent niet dat we nooit fouten maken en soms zijn we niet die kanalen van liefde en genade die we zouden moeten zijn. Het betekent echter wel dat dit het ideaal is: de liefde van Christus vloeit voort uit ons leven en we zijn een zegen voor mensen om ons heen.

`Hoe goed slaag jij erin de liefde van Christus naar anderen te weerspiegelen? Denk na over de consequenties van je antwoord.`

`1 Johannes 1:1-4; 3:1; 4:7-11; 5:1-5 Wat maakt het verschil?`