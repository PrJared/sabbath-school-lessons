---
title:  De schoonheid van heiligheid
date:   11/11/2020
---

`Lees 1 Kronieken 16:1-36. Probeer je voor te stellen wat deze teksten beschrijven. Stel je het je voor als plechtig, angstaanjagend of feestelijk en vreugdevol? Hoe zou het een combinatie van beide kunnen zijn? Wat kunnen we hiervan leren wat betreft aanbidding en hoe we aanbidding moeten onderwijzen en zelfs ervaren?`

De plaats van aanbidding was het heiligdom, waar God bij het oude Israël had gewoond en waar het verlossingsplan aan hen was geopenbaard. De kern van aanbidding en het onderrichten van hoe je aanbidt, moet daarom Jezus en het verlossingsplan zijn. De voorafschaduwing daarvan vinden we in de heiligdomsdienst. Wat God ook voor ons heeft gedaan dat lof en aanbidding verdient, het betekent niets zonder de hoop op eeuwig leven dat ons wordt aangeboden door zijn offer en plaatsvervangende dood aan het kruis. Let ook op de strekking van de passage die is gericht op ‘evangelisatie’: de hele wereld moest horen van de God van Israël.

`Lees 1 Kronieken 16:29. ‘Erken de HEER, de majesteit van zijn naam, draag geschenken voor hem aan. Buig u voor de HEER in zijn heilige glorie’ Heilige glorie? Wat zou dat kunnen betekenen?`

Sta eerst eens even stil bij hoe lelijk, schadelijk en ontaard zonde is. Het is ook moeilijk om ons voor te stellen hoe kwalijk, verschrikkelijk en ontaard de aanbiddingspraktijken waren van de naties rondom Israël. Eén van die praktijken was nota bene het brengen van kinderoffers. Dat weerspiegelt ongetwijfeld hoe de mensen waren die dat deden. Het oude Israël daarentegen moest een heilige natie zijn, die zich verre hield van de slechte gewoonten om hen heen. Ze moesten heilig zijn in hun hart en in hun geest. Dit gaf hun aanbidding betekenis en schoonheid voor God. De profeten uit het Oude Testament keerden zich keer op keer tegen mensen die de Heer aanbaden terwijl ze betrokken waren bij corruptie en hun harten ver van Hem waren verwijderd.

`1 Kronieken 16:1-36 Wat kunnen we van dit loflied leren?`
