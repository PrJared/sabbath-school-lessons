---
title:  Zendingsbericht
date:   13/11/2020
---

#### Een zachte stem 

_Wilbur Pereira (44), India_

Wilbur Pereira reed in een auto met zijn neef die hij in dertig jaar tijd niet had gezien. Terwijl ze op weg waren naar een bruiloft in het zuiden van centraal-India, belde Wilburs vrouw op om te vragen hoe het met hem ging. ‘Geweldig, prijs de HEER’, liet Wilbur weten. De neef, Walter, keek hem verbaasd aan. Niet veel mensen in India zijn christelijk. ‘Waar geloof jij in?’, vroeg hij. Wilbur legde uit dat hij vanaf zijn kindertijd op zondag naar een christelijke kerk was gegaan, maar dat hij het overgrote deel van de bijbehorende geloofsovertuigingen naast zich neer had gelegd. ‘Alles is heidens’, zei Wilbur. ‘De Bijbel leert, ‘Ik ben de HEER uw God, vereer naast Mij geen andere goden.’ Toch aanbidt de kerk Maria, de heiligen en vele andere afgoden. Ik ben op zoek naar de waarheid.’ ‘Maak je geen zorgen’, zei Walter. ‘Je bent er bijna. Op een dag zal God je naar de ware kerk leiden.’ 

Bij de bruiloft werd tijdens het banket alleen vegetarisch voedsel opgediend. Wilbur vond het teleurstellend dat zijn geliefde varkensvlees ontbrak. Thuis ging hij door met zijn zoektocht naar de waarheid. Hij bezocht niet-christelijke aanbiddingsplaatsen in zijn woonplaats, Bengaluru. Hij wist dat God ergens moest zijn en hij wilde Hem vinden. Gaandeweg raakte Wilbur ervan overtuigd dat de kerk van zijn kinderjaren de Bijbel niet naleefde. Op een zaterdag zei hij tegen zijn vrouw, Nancy, dat hij niet langer met haar mee zou gaan naar de kerk. ‘Voortaan ga ik niet meer mee naar de kerk’, liet hij weten. ‘Het is de verkeerde kerk met heidense geloofspunten.’ Die avond nam Nancy contact op met verscheidene familieleden en vroeg hen of ze Wilbur op andere gedachten wilden brengen. Toch bleef hij bij zijn keuze. Tegelijkertijd vroeg hij zich af naar welke kerk hij dan zou gaan. ’s Ochtends, terwijl hij naar een winkel liep om boodschappen te doen voor de lunch, hield die vraag hem nog steeds bezig. Plotseling hoorde hij een zachte mannelijke stem. ‘Bel je neef’, zei de stem. Wilbur negeerde deze opmerking en liep door. ‘Bel je neef’, zei de stem weer. Wilbur bleef staan. ‘Bel je neef’, zei de stem. Wilbur haalde zijn telefoon tevoorschijn en belde Walter. 

Nadat hij hem over het meningsverschil met zijn vrouw had verteld, vroeg hij zijn neef naar welke kerk hij ging. ‘Ik ga naar de Adventkerk’, antwoordde Walter. Wilbur had deze kerk op displays zien verschijnen, maar verder wist hij niets over dit kerkgenootschap. Walter regelde het zo dat er diezelfde week drie Bijbelstudies werden gehouden. De volgende zaterdag ging Wilbur naar de High Street English Adventkerk. Vooral de sabbatschool en het bestuderen van de Bijbel in groepen vond hij erg fijn. Nancy was het niet eens met Wilburs nieuwe geloof en dagelijks ging ze met hem in discussie. Tot haar verbazing moest ze echter toegeven dat er langzamerhand een verandering kwam in zijn manier van leven. Ze vond het prettig dat hij geen tabak meer gebruikte en geen alcohol meer dronk. Ze was er verbaasd over dat hij zijn maaltijd voor de sabbat een dag eerder bereidde. Ze kon niet begrijpen waarom hij geen eieren en zuivel meer at en deze producten niet langer aan hun jonge zoon gaf. Wilbur legde uit dat hij God wilde eren in alles wat hij deed, ook door de sabbat te houden en zijn lichaam te behandelen als een tempel van God. Nancy moest toegeven dat zijn gezondheid veel beter was dan die van haar. Ze had last van chronische nekpijnen. 

Toen de Adventkerk een gratis gezondheidscursus aanbood, nodigde Wilbur Nancy uit om met hem mee te gaan en iets te leren over een goede gezondheid. Het raakte haar toen ze een arts hoorde zeggen hoezeer het fysieke en geestelijke welzijn met elkaar te maken hebben. Dat was nieuw voor haar. Thuis belde ze blij een paar vrienden op om hen te vertellen over de cursus. De volgende sabbat ging ze niet in op de uitnodiging om naar de kerk te gaan, maar ze stond Wilbur voor de eerste keer toe om hun zoon mee te nemen. De jongen had het naar zijn zin in de kindersabbatschool en vond het kinderverhaal in de kerk en de potluck na de dienst geweldig. Die avond haastte hij zich naar zijn moeder om haar te vertellen over alles wat hij had gezien. Nancy’s nieuwsgierigheid was gewekt en ze vroeg om Bijbelstudies. Een paar dagen later, toen ze tijdens de studies over de sabbat leerde, was haar keuze gemaakt. ‘Ik werk niet meer op sabbat’, verklaarde ze. ‘Al verlies ik mijn baan, ik werk niet.' Vandaag de dag zijn Wilbur en Nancy full-time gezondheidswerkers en leren ze mensen in India over wat een goede gezondheid inhoudt. ‘We houden ons bezig met mensen in nood, geven hen onderricht in gezondheidsprincipes en brengen hen in contact met de Ware Genezer’, zei Wilbur. 
