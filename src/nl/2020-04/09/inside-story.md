---
title:  Zendingsbericht
date:   27/11/2020
---

#### De medicijnman kan zichzelf niet genezen

_Bagicha Singh (70), India_

Zijn leven lang aanbad Bagicha Singh bomen en afgoden in een heiligdom in zijn huis. Hij woonde in een klein Indiaas dorp. Hij geloofde in de kracht van zijn goden en naar zijn mening had hij het aan hen te danken dat hij zo goed verdiende als medicijnman. Mensen stroomden naar zijn huis in het dorp Mundrichurimra om genezen te worden. Bagicha had alles wat zijn hartje begeerde, op één ding na: hij kende geen vrede. Toen werd hij ziek. Hij gaf voortdurend over. Hij voelde zich duizelig. Hoofdpijnen kwelden hem. Met zijn tovenarij probeerde hij zich te genezen, maar de toverspreuken die anderen leken te genezen, hielpen hem niet. Hij betaalde grote sommen geld aan verschillende artsen, maar niemand wist raad. Bittere tranen stroomden over zijn wangen. ‘Ik ga dood, ik ga dood’, zei hij snikkend tegen zijn familieleden. Zijn werk als medicijnman leed er ook onder. Een tijdlang bleven de mensen een beroep op hem doen. Hij stuurde hen echter weg met de woorden, ‘Ik kan je niet genezen. Ik ben zelf ziek.’ Op een dag nam zijn zoon contact op met een oprichter van Global Mission die aan het hoofd stond van een Adventkerk in een naburig dorp. Hij vroeg hem om voor zijn vader te bidden. De oprichter, Samson Soni, ging naar Bagicha’s huis, maar de medicijnman weigerde met hem te praten. ‘Ik wil geen gebed’, zei Bagicha. ‘Mijn tovenarij is krachtiger dan jouw God’. 

Samson liet zich niet ontmoedigen en bad evengoed. Na het bezoek ging het enkel bergafwaarts met Bagicha’s gezondheid en hij werd naar het ziekenhuis gebracht in Jalandhar, een stad met zo’n 1 miljoen inwoners en negentig minuten rijden met de auto. Een arts onderzocht hem en verklaarde dat Bagicha een hersentumor had. ‘Het kost je je leven als we je niet opereren’, zei de arts. Aan de operatie hing een behoorlijk prijskaartje. Bagicha was rijk geweest door zijn werk als medicijnman, maar zijn geld was op door zijn pogingen om een geneesmiddel te vinden. Hij en zijn familie beschikten slechts over de helft van het bedrag dat de operatie kostte. Samson hoorde dat Bagicha in het ziekenhuis was opgenomen en bracht hem een bezoek. Bagicha voelde zich te neer geslagen, maar hij fleurde op zodra hij Samson zag. Hij wendde zich tot de arts die vlakbij hem stond. ‘Jezus komt om mij te genezen’, liet Bagicha weten. Samson vroeg de arts of hij mocht bidden. Toen de arts instemde, bad hij met tranen in zijn ogen. ‘Lieve God, in de naam van Jezus, genees meneer Bagicha alstublieft om Uw naam te verhogen. In Jezus’ naam, amen’, sprak hij. 

De volgende dag onderzocht de arts Bagicha opnieuw en tot zijn verbazing was er geen spoor van de tumor te bekennen. Hij vroeg een andere specialist om een second opinion. Ook deze specialist kon de tumor niet vinden. De verbouwereerde arts herinnerde zich dat Samson had gebeden en behoedzaam stelde hij Bagicha een paar vragen. ‘Wat is er gebeurd met de hersentumor?’, vroeg hij. ‘In welke God geloof je?’ Bagicha glimlachte blij. ‘Eerst hield ik me bezig met tovenarij, maar de oprichter van Globan Mission bad en heeft me laten zien wie Jezus is’, zei hij. ‘Nu geloof ik in Jezus. Ik geloof dat Jezus mij heeft genezen van de hersentumor. Jezus kwam tot mij door de oprichter van Global Mission.’ De volgende dag zocht Bagicha Samson op in de Adventkerk van het nabijgelegen dorp. ‘Jouw Jezus heeft mij genezen’, zei hij. Thuis vertelde hij zijn verhaal aan zijn familie en buren. ‘Ik ben genezen en bevrijd van mijn tovenarij’, verklaarde hij. ‘Jullie zouden er ook goed aan doen om te komen naar de kerk waar Jezus geneest.’ Door Bagicha’s getuigenis kwamen vele mensen ertoe om de kerk op sabbat te bezoeken. Zo’n vijftig mensen namen deel aan de Bijbelstudies van Samson en de helft van hen, waaronder Bagicha en drie van zijn familieleden, werd in september 2018 gedoopt. De rest bleef Bijbelstudies volgen en anderen voegden zich bij hen. Bagicha is nu een trouw lid van de kerk. ‘Bid voor mij dat ik trouw blijf aan de HEER en voorbereid ben op de tweede komst van Jezus’, zei hij. 
