---
title:  Op zoek naar waarheid
date:   25/11/2020
---

Voor velen is Albert Einstein de vader van de moderne natuurkunde. Hij schreef: ‘Het belangrijkste is om nooit op te houden met het stellen van vragen. Nieuwsgierigheid heeft zijn eigen bestaansreden. Je kunt niet anders dan met ontzag worden vervuld wanneer je nadenkt over de mysteries van de eeuwigheid, van het leven en van de prachtige structuur van de werkelijkheid. Het is voldoende als men elke dag slechts een beetje van dit mysterie probeert te begrijpen. Verlies nooit je heilige nieuwsgierigheid.’ We leven toch in een wereld vol mysterie? De moderne wetenschap laat ons een ongelooflijke complexiteit zien die op vrijwel elk bestaansniveau aanwezig is. Als dat al zo is voor louter tastbare dingen, hoeveel te meer geldt dat voor spirituele dingen?

`Lees Jeremia 29:13; Matteüs 7:7; Handelingen 17:26-27; Psalm 25:5; Johannes 16:13; 17:17. Wat leren deze teksten over het zoeken naar waarheid en naar antwoorden?`

De Bijbel staat vol met verhalen van nieuwsgierige mensen die erg veel op ons lijken. Dat zijn mannen en vrouwen die vragen, angsten, hoop en vreugde hebben. Het zijn mensen die op hun eigen manier naar waarheid zoeken, die antwoorden zoeken op de moeilijkste vragen die het leven oproept. ‘God heeft alles wat er is de goede plaats in de tijd gegeven, en ook heeft hij de mens inzicht in de tijd gegeven. Toch kan de mens het werk van God niet van begin tot eind doorgronden.’ (Prediker3:11) Wat heeft Salomo hier in gedachten? Sommigen vertalen het Hebreeuwse woord ‘olam’ met ‘eeuwigheid’ en anderen met ‘een gevoel voor het verleden en de toekomst’. Volgens dit vers heeft God dus een gevoel van het verleden en de toekomst in het menselijk hart en zijn geest geplaatst, ja van de eeuwigheid zelf. Dat wil zeggen dat we als mensen kunnen nadenken over wat de ‘grote vragen’ worden genoemd van het leven en van ons bestaan in het algemeen.

Hier speelt de Schrift natuurlijk de centrale rol. Wie zijn we? Waarom zijn we hier? Hoe moeten we leven? Wat gebeurt er als we sterven? Waarom is er kwaad en lijden? Dit zijn de vragen die zoekers naar waarheid stellen sinds het begin van de geschreven geschiedenis. Wat een voorrecht en wat een verantwoordelijkheid om deze zoekers nu te kunnen helpen antwoorden te vinden. Wat is christelijk onderwijs waard als mensen niet op deze antwoorden worden gewezen, zoals het Woord van God die biedt?

`Waarom moet de Bijbel de belangrijkste rol spelen bij het beantwoorden van die levensvragen?`

`Jeremia 29:13; Matteüs 7:7; Handelingen 17:26-27; Johannes 17:17 Wat zegt dit over het zoeken naar waarheid en antwoorden?`
