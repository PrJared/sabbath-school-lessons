---
title:  Ons leven delen
date:   26/11/2020
---

`Lees 1 Tessalonicenzen 2:6-8. Wat zegt Paulus hier waarover we kunnen en moeten nadenken in onze scholen en gemeenten?`

We worden in de maatschappij geconfronteerd met de afbraak van de gemeenschapszin. We leven daardoor in een tijdperk waarin het Bijbelse begrip van de gemeente nog nooit zo betekenisvol is geweest: ‘Want waar twee of drie mensen in mijn naam samen zijn, ben ik in hun midden.’ (Matteüs 18:20) De visie van het Nieuwe Testament op wat gemeente zijn is, en daarmee ook waar gemeenschap voor staat, kreeg vooral vorm in de huizen van de gelovigen. Hier kwam de gemeenschap in kleine groepen bijeen, om te bidden, te zingen, het avondmaal te vieren, de woorden van Jezus te leren en die met elkaar te delen. 

Deze aanbiddingsgroepen groeiden ook uit tot de eerste kerkelijke scholen. Dit was de plaats waar de Bijbel werd geïntroduceerd aan nieuwe leden en aan dit nieuwe leven dat we in Jezus vinden. Paulus maakt in zijn geschriften duidelijk dat de gemeente dit onderwijs zeer serieus nam: ‘U moet uzelf niet aanpassen aan deze wereld, maar veranderen door uw gezindheid te vernieuwen.’ (Romeinen12:2) Deze vroege gelovigen ontdekten al snel dat het evangelie het best kan worden uitgeleefd in de gemeenschap. In het samen zijn hebben we reden om luider te zingen, vuriger te bidden en zorgzamer en medelevender te zijn. Wanneer we anderen horen spreken over Gods goedheid, dan voelen we ook hoe goed Hij voor ons is geweest. Wanneer we anderen horen spreken over hun worstelingen en pijn, dan voelen we Gods genezing in ons eigen leven en ervaren we een hernieuwd verlangen instrumenten te zijn van zijn genade en genezing.

In de passage van vandaag zegt Paulus dat het evangelie van God alles is: de kracht van het kruis, de opstanding van de Heer en de belofte van zijn terugkeer. Er was gewoon geen beter nieuws in de hele wereld en Paulus gaf zijn leven over aan de uitdaging om eerst en vooral het verhaal van Jezus te delen met anderen. Dat deed hij met de grootste integriteit en toewijding. Hier raadt Paulus aan dat de boodschap van het evangelie het beste kan worden begrepen en het beste kan worden ervaren, door het delen van het leven met elkaar. We moeten nooit vergeten dat mensen ons scherp in de gaten houden om te zien of ons leven de boodschap van genade illustreert die je in de Bijbel vindt.

`Denk goed na over hoe je leeft en vraag jezelf af: wat voor soort getuige ben ik voor de mensen om me heen?`

`1 Tessalonicenzen 2:4-9 Hoe kan het evangelie het beste worden gedeeld?`
