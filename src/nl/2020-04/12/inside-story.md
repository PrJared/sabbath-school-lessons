---
title:  Zendingsbericht
date:   18/12/2020
---

#### Leren liefhebben

_Anjleena Singh (25), India_ 

Op veertienjarige leeftijd kwam Anjleena Singh tot de conclusie dat ze predikanten maar niks vond. In datzelfde jaar was haar moeder ziek geworden en werd ze naar een verafgelegen ziekenhuis gebracht om een ernstige nier- en blaasinfectie te verhelpen. Vader bleef bij moeder in het ziekenhuis en dus bleef Anjleena achter met haar tienjarige broertje, Roshan, in hun thuisstad Gorakhpur. De kinderen gingen op eigen houtje naar school en de buren zorgden ervoor dat ze te eten hadden. Toen kreeg Anjleena geelzucht en werd ze in een naburig ziekenhuis opgenomen. Ze voelde zich zo eenzaam. Ze dacht aan haar moeder, die heel ver weg ook in een ziekenhuis lag. Ze dacht aan de kerk waar haar gezin elke zondag naartoe ging. Ze wenste dat er iemand op bezoek zou komen. ‘Lieve God, stuurt U alstublieft iemand die me bezoekt’, bad ze elke dag. Maar niemand kwam. Na tien dagen stonden vader en moeder in het ziekenhuis. Moeder was beter! Anjleena’s ouders namen haar mee naar huis. 

Al snel hoorde het meisje dat moeder ook geen bezoek had gehad in het ziekenhuis. Niemand van de kerk had haar bezocht, zelfs de predikant niet. Ze was teleurgesteld en boos. Ze besloot dat ze nooit meer naar de kerk zou gaan. Nooit zou ze een predikant vertrouwen. Als iemand al het woord ‘predikant’ zei, dan voelde ze de woede in zich opborrelen. Een paar jaar gingen voorbij. Op een dag belde een tante op. ‘Wist je dat er een kerk is in onze stad die de Adventkerk wordt genoemd?’, vroeg ze. ‘Een jonge predikant doet daar dienst. Hij kwam ons thuis een bezoek brengen. Kom naar ons toe en maak kennis met hem.’ Anjleena voelde er niets voor om de predikant te ontmoeten. ‘Nee’, zei ze. ‘Ik vind predikanten niks.’ Een paar dagen later belde de tante opnieuw en weer nodigde ze Anjleena uit om kennis te maken met de predikant. ‘Ik wil de predikant niet zien en ik wil ook niet naar de kerk’, liet Anjleena weten. De volgende keer dat de tante belde, had ze verdrietig nieuws. Haar man was overleden en ze nam contact op met familieleden om hen te vragen naar de rouwdienst te komen. Ze verzocht Anjleena om de adventistische predikant over de dood van haar man te vertellen en om hem uit te nodigen voor de begrafenis en te vragen om voor de familie te bidden. 

Anjleena belde de predikant, Pradeep Singh. Hij bad en met behulp van de Bijbel bemoedigde hij het gezin. Anjleena’s moeder mocht de predikant graag en nodigde hem uit om hen thuis te bezoeken. Ze had veel vragen en drie uur lang waren zij en vader met de predikant in gesprek. Nadat ze samen hadden gebeden, vroegen ze de predikant om de volgende dag terug te komen. De predikant nodigde het gezin uit om op sabbat naar de kerk te gaan. De volgende sabbat gingen vader, moeder en Roshan op zijn aanbod in. Ze merkten wel dat deze kerk anders was en ze meldden zich aan voor Bijbelstudies. Na drie maanden werd het drietal gedoopt. Anjleena weigerde. Na de doopdienst bleef de predikant hen wekelijks bezoeken om de Bijbel te studeren. Als hij langskwam, ging ze naar een andere kamer en wachtte ze totdat hij weg was. Hoewel ze de deur gesloten hield, hoorde ze evengoed de discussies en de gebeden.

Anderhalf jaar ging voorbij. Op een dag liet Anjleena haar moeder plotseling weten, ‘Bel de predikant op. Ik wil Bijbelstudies volgen.’ De verbazing was van ieders gezicht te lezen. ‘Hoe is het mogelijk’, zei moeder. ‘Anderhalf jaar lang hebben we gebeden.’ De predikant dacht dat Anjleena hem in de maling nam, maar hij bestudeerde de Bijbel met haar. In 2017 gaf Anjleena haar hart aan Jezus. Een paar maanden na haar doop verbaasde Anjleena haar ouders opnieuw. ‘Ik wil met de adventistische predikant trouwen’, zei ze. ‘Het lijkt me geweldig om de vrouw van een predikant te zijn.’ Haar ouders vroegen zich af wat de predikant ervan zou denken en voorzichtig vertelden ze hem over de wens van hun dochter. Ze wisten niet dat predikant Pradeep al drie jaar bad om een vrouw. Hij had nooit aan Anjleena gedacht als antwoord op zijn gebeden, maar hij kon niet weigeren toen hij hoorde over haar verlangen. ‘Ik trouw graag met haar’, zei hij met een grote glimlach op zijn gezicht. Pradeep en Anjleena trouwden in oktober 2018. Vandaag de dag werkt Anjleena als verpleegkundige en is ze diacones in de kerk in Gorakhpur waar haar man als predikant voorgaat. Ze vind het heerlijk dat God haar leven heeft gebruikt om mensen tot Hem te brengen. Vijf familieleden en vrienden zijn gedoopt, nadat ze de verandering in haar leven zagen. ‘Nu weet ik dat predikanten goede mensen zijn’, zei ze. ‘Ik hou van predikanten, vooral van mijn man.’ 
