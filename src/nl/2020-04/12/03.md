---
title:  Tijd om het opnieuw te ontdekken
date:   14/12/2020
---

 Wanneer Mozes wordt gevraagd de Israëlieten uit Egypte te leiden, is het duidelijk dat de massa het besef kwijt is dat ze kinderen van God zijn. Ze moeten opnieuw ontdekken wie de God is die om hun aanbidding vraagt en hun zoveel beloften geeft voor een geweldige toekomst. De sabbat is een belangrijke leerervaring op die reis van opnieuw ontdekken. Het is ook een duidelijk signaal naar andere volkeren van de speciale relatie die er is tussen God en deze natie. De ervaring van het manna is Gods manier om de Israëlieten te onderwijzen.

`Lees Exodus 16:14-29. Welke lessen kunnen de Israëlieten hier leren?`

God zorgt voor het wonder van het manna voor de Israëlieten, door hun net genoeg voedsel te geven voor elke dag. Als Hij hun meer dan die hoeveelheid had gegeven, zouden ze misschien vergeten wie in hun nood voorzag. Dus verrichtte God elke dag een wonder voor hen. Zo zagen zij Gods zorg voor hen. Op sabbat was de situatie echter anders, omdat deze dag speciaal moest zijn. Er werden nu twee wonderen verricht: er was tweemaal zoveel voedsel op vrijdag, en dat bedierf niet in de nacht. Zo konden de Israëlieten zich op sabbat verwonderen over de God die hun verlosser was en ze konden opnieuw ontdekken wat het betekende om het volk van God te zijn.

De Israëlieten zouden dit manna 40 jaar lang eten. God geeft Mozes opdracht een omer van dat manna te bewaren om de Israëlieten eraan te herinneren hoe Hij hen in de woestijn voedde (Exodus 16:32-33,35). Dat zou hen ook herinneren aan de bijzondere ervaring op de sabbat. God maakte de Israëlieten ook bij andere gelegenheden duidelijk dat de sabbat bijzonder is. De sabbat was een manier waarop God de Israëlieten hielp hun identiteit en hun God opnieuw te ontdekken. Het volk werd gevraagd de sabbat te gehoorzamen en te onderhouden. Dit was in de context van het ontwikkelen van een dieper begrip van het karakter van hun Schepper en voor het opbouwen van een duurzame relatie op basis van beloftes. 

`Je praat met een tiener die de sabbat ‘saai’ vindt. Hij houdt zich er alleen aan omdat de Bijbel en zijn ouders zeggen dat hij dat moet doen. Welke suggesties zou je hem geven om te helpen de sabbat opnieuw te ontdekken als een positieve ervaring om iets te leren?`

`Exodus 16:14-29 Welke lessen vielen er te leren?` 
