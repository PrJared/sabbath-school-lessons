---
title:  Tijd om je te verbazen
date:   13/12/2020
---

Heb je je ooit afgevraagd waarom God ervoor koos ons twee met elkaar harmoniërende scheppingsverslagen te geven in de eerste twee hoofdstukken van Genesis? Genesis 1 beschrijft de scheppingsweek en het zich steeds verder uitbreidende wonder van de aarde zoals deze vorm krijgt en ten slotte leven voortbrengt. Dat leidt tot het hoogtepunt van de schepping, het maken van man en vrouw op de zesde dag. Genesis 2 kijkt naar hetzelfde verhaal, maar dan vanuit een ander perspectief, met speciale aandacht voor de zesde dag. Adam staat nu in het midden van het verhaal en alles wordt beschreven als iets dat er voor hem en de vrouw is: de tuin, de rivieren en de dieren. De schepping is te diepgaand voor één verslag. We zien eerst een machtige, artistieke Schepper die oog heeft voor perfecte schoonheid. Dan ontmoeten we de God van relaties, die wil dat mensen van elkaar houden, dat die er zijn voor elkaar en ook voor de rest van de schepping.

`Lees Genesis 1 en 2. Denk na over hoe de eerste sabbat teruggrijpt op het eerste verslag en vooruitblikt op het tweede scheppingsverslag. Hoe helpen die conclusies je om te begrijpen wat het zegenen en heiligen van de sabbat door God kan betekenen?`

Probeer je in te denken dat je Adam of Eva bent op die eerste sabbat. Het is de eerste dag in je leven, je eerste dag met je partner en je eerste dag met God. Dat is nog eens een dag om iets te leren! Je begint de God te leren kennen die al dat moois heeft gemaakt. Je verbaast je terwijl je het ene moment een olifant ziet en het volgende ogenblik een kikker. Ze zijn allebei uniek. Je lacht als je de capriolen van de giraf of de buffel ziet. Je bent stil en kijkt met ontzag naar de vele kleuren en vormen. De symfonie van geluiden brengt je in verrukking. Je geniet van het scala aan lekkernijen wat betreft smaak en geuren. Je geniet van het onderzoeken van het genot dat de verschillen in aard teweeg brengen. Bovenal begin je iets te leren over relaties en sta je stil bij verantwoordelijkheid, zorgzaamheid en liefde. Je ervaart het samenzijn met je Schepper en je begint het te praktiseren met de rest van alles wat er is gemaakt. Die eerste sabbat kan geen passieve ervaring zijn geweest voor Adam en Eva. God gaf hun de mogelijkheid zich te concentreren op hun Schepper en alles wat er is geschapen. Het was een tijd voor hen om zich over alles te verbazen.

`Maak een lijst van de verschillende mogelijkheden om iets te leren die Adam en Eva hadden op die eerste sabbat. Welke van die kansen zijn vandaag nog steeds relevant, ook al neemt dat een andere vorm aan? Hoe kunnen ze de sabbat voor je verrijken?`

`Genesis 1 en 2 Wat betekent het heiligen en zegenen van de sabbat?`
