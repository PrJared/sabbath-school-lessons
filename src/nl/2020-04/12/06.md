---
title:  Een tijd voor gemeenschap
date:   17/12/2020
---

Jezus gaf zijn leerlingen het voorbeeld van wekelijks naar de synagoge gaan. Na zijn opstanding zetten ze deze gewoonte voort, net als andere volgelingen van Jezus. De synagoge werd een van de belangrijkste plekken voor de apostelen om vragen te stellen met betrekking tot de opstanding. De sabbat bood de gemeenschap een belangrijke gelegenheid om samen te komen en iets te leren. Jezus was tenslotte de Hebreeuwse Messias, die in het Oude Testament werd aangekondigd en daaruit werd elke sabbat in de synagoge voorgelezen. Er was dus geen betere plaats voor de gelovigen om de naam van Jezus te verspreiden dan in de synagoge. Dat was zeker zo wanneer ze getuigden van hun geloof aan Joden en anderen ‘die God vereren’ (Handelingen 13:16,26).

`Lees Handelingen 13:14-45; 16:13-14; 17:1-5; 18:4. Wat vertellen deze teksten ons over hoe Jezus’ volgelingen op openbare plaatsen van hun geloof getuigden? Denk bij het lezen van deze teksten na over waar ze spraken, tegen wie ze spraken, wat er werd gezegd en wat de resultaten waren`

Het getuigenis van de apostelen was zowel van persoonlijke aard als gebaseerd op de Schrift. Paulus ging dieper in op de geschiedenis van Israël, te beginnen met ‘onze voorouders’ in Egypte (Handelingen13:17). Dan volgde hun geschiedenis vanaf de intocht tot aan de rechters, de koningen, tot David en via hem had hij een perfecte overgang naar Jezus. Paulus en anderen hebben ook laten zien hoe hun persoonlijke ervaring en begrip paste binnen de context van de Bijbel. Ze presenteerden informatie, debatteerden en discussieerden. De combinatie van persoonlijk getuigenis enerzijds en prediking, onderricht en discussie op basis van de Schrift anderzijds was zeer krachtig. Zoals de Bijbelgedeelten laten zien, waren sommige religieuze leiders jaloers op het gezag van de apostelen en de daaruit voortvloeiende macht die zij hadden over het volk, zowel joden als heidenen.

 De Adventkerk heeft ook een sterke geschiedenis wat betreft het aanmoedigen van getuigenissen en de uitleg van de Schrift door middel van zowel prediken als onderwijzen/ delen. De combinatie van de sabbatschool met de eredienst en andere samenkomsten op sabbat, zoals bijvoorbeeld jeugdbijeenkomsten, geeft een gedegen formele basis aan adventistische aanbidding. Hoewel dit moet worden aangevuld met andere leermomenten, is het essentieel voor het ervaren van de sabbat als een moment van onderricht.

`Handelingen 13:14-45; 16:13-14; 17:1-5; 18:4 — Hoe getuigden Jezus’ volgelingen op openbare plaatsen van hun geloof?`
