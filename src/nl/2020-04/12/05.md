---
title:  Tijd om je evenwicht te vinden
date:   16/12/2020
---

Jezus had respect voor de wet van God en hield zich daaraan (Matteüs5:17-18). Jezus daagde echter het religieuze leiderschap ook uit wat betreft hun interpretatie van de wet. Geen van die uitdagingen was meer bedreigend voor het establishment dan de keuzes die Hij maakte aangaande het houden van de sabbat. De synagogen slaagden erin van de sabbat een gelegenheid voor onderwijs te maken. De Thora werd zonder mankeren gelezen en geïnterpreteerd. De Schriftgeleerden en de Farizeeën kenden de letter van de wet. Jezus ging echter in zijn onderricht aan zijn volgelingen veel verder wat betreft de sabbat.

`Lees Matteüs 12:1-13 en Lucas 13:10-17. Wat onderwees Jezus de mensen met deze gebeurtenissen in zijn tijd en ook aan ons vandaag?` 

De strijd die samenhing met Jezus’ genezing op de sabbat leidde tot belangrijke debatten over de aard van de zonde, de reden voor de sabbat, de relatie tussen Jezus en de Vader en de aard van Jezus’ gezag. De houding van Jezus ten opzichte van de sabbat wordt goed samengevat in de kerntekst van deze week: ‘En Hij voegde eraan toe: “De sabbat is er voor de mens, en niet de mens voor de sabbat; en dus is de Mensenzoon ook heer en meester over de sabbat”.’ Hij wilde benadrukken dat de sabbat geen last moet zijn. Deze dag is er als een unieke gelegenheid voor de mens om iets te leren over het karakter van God die de sabbat maakte. Zo kun je in de praktijk iets leren door zijn schepping te waarderen.

Door zijn handelwijze stelt Jezus vragen en dwingt Hij zijn leerlingen, de joodse leiders en de menigte om dieper na te denken over de Schrift. Hij dwingt ze na te denken over wat hun geloof en hun God nu echt voor hen betekende. Het is zo gemakkelijk voor ons om zo verstrikt te raken in regels en voorschriften, die op zichzelf niet slecht zijn, dat ze een doel op zichzelf worden in plaats van een middel tot een doel. Dat doel zou kennis moeten zijn van het karakter van de God die we dienen. Dat leidt dan tot getrouwe gehoorzaamheid aan Hem op grond van ons vertrouwen in de verdiensten van Christus’ gerechtigheid voor ons.

Hoe zit het met je eigen sabbatviering? Heb je er een dag van gemaakt van ‘dit niet doen’ en ‘dat niet doen’ in plaats van dat het een moment is om echt rust te vinden in de Heer en Hem beter te leren kennen? Zo ja, hoe kun je dat veranderen zodat je er meer uit kunt halen zoals God dat voor jou in gedachten heeft?

`Matteüs 12:1-13; Lucas 13:10-17 Wat onderwees Jezus in zijn tijd en ook aan ons vandaag?`
