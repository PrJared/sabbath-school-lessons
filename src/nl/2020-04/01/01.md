---
title:  Onderwijs in de tuin van Eden
date:   26/09/2020
---

### Lezen 
Genesis 2:7-23; 3:1-6; 2 Petrus 1:3-11; 2:1-17; Hebreeën 13:7,17,24

> <p>Kerntekst</p> > ‘Hoe verheven is God in zijn macht! Is er een tweede die leert zoals Hij?’ Job 36:22 

De meeste Bijbelstudenten kennen het verhaal van Genesis 1-3 en de personages die daarin een rol spelen: God, Adam, Eva, de engelen en de slang. Het verhaal speelt zich af in een prachtige tuin, in een paradijs genaamd ‘Eden’. De verhaallijn lijkt een logische reeks gebeurtenissen te volgen. God schept. God instrueert Adam en Eva. Adam en Eva zondigen. Adam en Eva worden weggestuurd uit Eden. Als je deze eerste hoofdstukken wat nauwkeuriger bekijkt, dan kom je bijzondere inzichten tegen wat betreft de hoofdrolspelers, het verband en het verhaal. Dat is zeker het geval wanneer je een onderwijsbril opzet.

‘Het opvoedingssysteem dat werd ingesteld aan het begin der wereld, was bedoeld als een model voor de mens door alle eeuwen heen. Om een beeld te geven van zijn beginselen werd in het Paradijs, het huis van onze stamouders een modelschool opgericht. De Hof van Eden was het schoollokaal, de natuur was het leerboek, de Schepper Zelf was de leraar en de stamouders van het menselijke gezin waren de scholieren.’ (Ellen White, Karaktervorming, p. 17)

De Heer was de oprichter, de directeur en de leraar van deze eerste school. Zoals we weten, hebben Adam en Eva uiteindelijk een andere leraar gekozen en hebben ze de verkeerde lessen geleerd. Wat is er gebeurd, waarom en wat kunnen we leren van dit vroege verslag van onderwijs dat ons vandaag de dag nog kan helpen?

_Op sabbat 3 oktober bespreken we met elkaar deze les._
