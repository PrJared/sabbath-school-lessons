---
title:  Terugkrijgen wat verloren ging
date:   30/09/2020
---

Toen Adam en Eva ervoor kozen de boodschap van de slang te volgen, werden ze onder meer geconfronteerd met verbanning uit Gods klaslokaal. Denk na over wat Adam en Eva hebben verloren vanwege hun zonde. Als we hun val begrijpen, kunnen we ook het doel van onderwijs voor ons in het huidige tijdperk beter begrijpen. Ondanks hun verbanning luidde het leven in een onvolmaakte wereld een nieuw doel in wat betreft onderwijs. 

Onderwijs vóór de val was Gods manier om Adam en Eva vertrouwd te maken met Hem, met zijn karakter, zijn goedheid en liefde. Na hun verbanning moet het de bedoeling van onderwijs zijn geweest de mens te helpen deze dingen opnieuw te leren kennen. Tevens moet het doel zijn geweest de mensen naar het beeld van God te herscheppen. Ondanks het feit dat ze niet meer in Gods tegenwoordigheid waren, kunnen Gods kinderen Hem, zijn goedheid en zijn liefde nog steeds leren kennen. Door gebed, dienstbaarheid en het bestuderen van zijn Woord kunnen we net als Adam en Eva in Eden dicht bij onze God komen. Het goede nieuws is dat door Jezus en het verlossingsplan niet alles verloren is. We hebben hoop op redding en herstel. Veel van het christelijke onderwijs zou studenten moeten wijzen op Jezus en wat Hij voor ons heeft gedaan en het herstel dat Hij aanbiedt.

`Lees 2 Petrus 1:3-11. In het licht van alles wat verloren ging, zijn deze verzen een aanmoediging dat er ook veel kan worden herwonnen. Wat schrijft Petrus dat we moeten doen om herstel van Gods beeld in ons leven te ontvangen?`

Door Jezus is ons ‘alles geschonken wat nodig is voor een vroom leven’.6 Wat een belofte is dat! Wat zou dat kunnen zijn? Welnu, Petrus geeft ons een lijst: geloof, deugdzaamheid, kennis, zelfbeheersing, volharding, enz. Merk op dat kennis ook één van de dingen is die Petrus noemt. Dat leidt als vanzelf tot het idee van onderwijs. Waar onderwijs leidt tot ware kennis en dat is de kennis van Christus. We zullen dus niet alleen meer op Hem lijken. We kunnen ook de kennis die we van Hem hebben delen met anderen.

`Denk even na over het feit dat de verboden boom de boom was van ‘de kennis van goed en kwaad’. Wat zou dat ons kunnen vertellen over waarom niet alle kennis goed is? Hoe leren we het verschil zien tussen goede en slechte kennis?`

`2 Petrus 1:3-11 Welk advies geeft Petrus ons en waarom?` 




