---
title:  Zendingsbericht
date:   02/10/2020
---

#### Op zoek naar de ware God

_Jayasheela Venkatesh, 34, India_

Negen jaar geleden leefde Jayasheela in grote armoede op het platteland in het zuiden van Centraal-India. Als steenhouwer kwam haar man, Venkatesh, maar moeilijk aan een baan. Jayasheela bleef thuis om voor hun vierjarige zoon en twee jaar oude dochter te zorgen. Dagelijks onderbrak ze haar bezigheden om te knielen voor drie foto’s van stenen afgoden, opgesteld in een geïmproviseerd familie-altaar. Met haar ogen gesloten, riep ze dan uit, ‘Geef ons voedsel voor deze dag. We hebben geen geld. Geef ons eten voor op z’n minst één dag.‘

Op vrijdagen vastten en knielden zij en haar echtgenoot van zonsopgang tot zonsondergang voor de beelden neer. Ondanks hun toewijding aan de goden bleef elk gebed onbeantwoord. Voedsel was schaars. Soms bracht een vriendelijke buur een paar groenten. Op andere dagen leed het gezin honger. Jayasheela vroeg zich af waarom de goden haar familie negeerden. Ze ging op zoek naar andere goden die wel naar haar gebeden zouden luisteren. 

Op een dag stuitte ze op een christelijke kerk die op zondag samenkwam en ze nam haar man en twee kinderen mee naar de diensten. Ze was op zoek naar de ware God. Toen belandde ze van het ene op het andere moment in medische problemen. Ze bracht een meisje ter wereld dat moeite had met ademhalen en de arts kon niets voor haar betekenen. ‘Ze is ten dode opgeschreven’, zei hij. Jayasheela verzocht de predikant van de kerk om in gebed te gaan. Hij bad tot Jezus en de baby genas. 

Jayasheela vroeg zich af of ze de ware God gevonden had. Na die tijd deed ze, zodra één van haar drie kinderen ziek was telkens een beroep op de predikant met de vraag om voor hen te bidden. De kinderen genazen elke keer weer, waardoor het nooit nodig was om naar het ziekenhuis te gaan. Tot het moment waarop de predikant overleed. Jayasheela was ten einde raad. Voor al haar benodigdheden en verlangens had ze zich vastgeklampt aan de gebeden van de predikant. Op een dag werden al haar kinderen ziek. Ze wist niet wat ze moest doen. Naar wie kon ze gaan? Haar kerk had nog geen nieuwe predikant aangesteld, omdat twee mannen in een discussie verwikkeld waren om de vraag wie van hen die positie zou vervullen. Ze had niet geleerd hoe ze zelf tot Jezus kon bidden. Ze was bang. Huilend pakte ze een Bijbel op en probeerde erin te lezen. Na groep zes was ze van school gegaan, maar op de een of andere manier lukte het haar toch om te begrijpen wat er stond. Wanhopig zocht ze naar informatie over Jezus. Terwijl ze las, verbaasde het haar dat Jezus op de zevende dag, de sabbat, aanbad en niet op zondag. 

Ze ging naar haar kerk, die tegen die tijd een nieuwe predikant had benoemd. ‘De Bijbel omschrijft de zaterdag als een heilige dag’, zei ze tegen de predikant. ‘Waarom aanbidden wij op zondag?’ De predikant vond de vraag maar niks, vooral omdat een vrouw met zo’n onbeduidende opleiding hem ermee had geconfronteerd. ‘Je bent bezeten door de duivel’, beet hij haar toe. ‘Jezus heeft alle wetten teniet gedaan. Maak je er geen zorgen om.’ Jayasheela ging er niet verder op in. Tot ze tijdens een gebedsbijeenkomst van de kerk een twaalfjarig meisje de Tien Geboden hoorde opzeggen. Het meisje herhaalde het vierde gebod, ‘Houd de sabbat in ere, het is een heilige dag’ ( Exodus 20:8 ).

 Naderhand liet de predikant aan het meisje weten hoe knap hij het van haar vond dat ze de geboden uit haar hoofd kende. Jayasheela vroeg zich af waarom de predikant het zo belangrijk vond om de Tien Geboden te memoriseren; Jezus had ze toch teniet gedaan? Korte tijd later kwam Jayasheela bij de predikant op de bezoek en zag ze een overzicht met de Tien Geboden aan de muur hangen. Nu was ze echt in de war. Ze kon niet begrijpen waarom hij de Tien Geboden aan de muur had hangen als ze niet langer geldig waren. Voor het eerst in haar leven bad ze tot Jezus. ‘Jezus, toont U me alstublieft de waarheid’, zei ze. 

Die nacht had ze een droom. Ze droomde dat ze aan een wedloop meedeed, waarbij iemand haar plotseling tot stilstand bracht. Ze werd wakker, onthutst omdat ze was verhinderd om de wedstrijd te voltooien. Rusteloos bad ze, ‘Jezus, ik deed mee aan de wedloop, maar nu weet ik niet welke kant ik op moet gaan. Toont U me de weg.’ Een paar dagen later nam een familielid die ze in geen zeven jaar had gezien, contact met haar op. Hij vertelde haar dat hij lid was geworden van een kerk die alle Tien Geboden hield, ook de sabbat. Vandaag de dag zijn Jayasheela en haar man trouwe adventisten en hebben ze een huiskerk opgericht in hun nieuwe huis op het platteland. Het gezin leeft niet langer in armoede. Pas geleden gaven vijftien dorpelingen op een sabbat hun hart aan Jezus in de huiskerk. Jayasheela is ervan overtuigd dat God haar gebed beantwoordde door haar de weg te wijzen. In dit kwartaal is een deel van de dertiende sabbatopbrengst bestemd om twee kerken te bouwen in Bengaluru, de meest nabijgelegen stad in de buurt van Jayasheela’s huis. Dank u voor uw gaven. 

