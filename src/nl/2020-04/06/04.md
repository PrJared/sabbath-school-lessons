---
title:  Rabbi Jezus
date:   03/11/2020
---

Van alle wijzen waarop een hoofdstuk begint in het Nieuwe Testament is er geen bekender dan deze: ‘In het begin was het Woord, het Woord was bij God en het Woord was God.’ Johannes 1 neemt je al heel snel mee naar dit onvergetelijke vers: ’Het Woord is mens geworden en heeft bij ons gewoond, vol van goedheid en waarheid, en wij hebben zijn grootheid gezien, de grootheid van de enige Zoon van de Vader.’ (Johannes 1:1,14)

`Lees Johannes 1:1-14. Wat zeggen deze teksten over wie Jezus was en wat Hij hier deed? Wat moet dit ons vertellen over Jezus als het grote voorbeeld van een leraar?`

Dezelfde God die tot Adam en Eva sprak in de tuin en tot Jacob op die verlaten plek, verschijnt nu als een persoon. Het Nieuwe Testament zegt dat God werd verpersoonlijkt in Jezus. Door Jezus kunnen we Gods wil leren en Gods weg, omdat Jezus God is. Het hoofdstuk gaat verder met vertellen dat Johannes de Doper een meeslepende prediker is. Zelfs religieuze leiders uit Jeruzalem begonnen te vermoeden dat hij wel eens een bijzonder mens zou kunnen zijn. Hij bereidde de weg voor iemand voor die groter was dan hijzelf. Een verbazingwekkend en bijzonder mens stond op het punt te verschijnen. Hij, Johannes de Doper, zou onwaardig zijn ‘om de riemen van zijn sandalen los te maken’ (Johannes 1:27). 

De volgende dag zag hij Jezus en zei Johannes dat Jezus de ‘Zoon van God’ was. Die dag, en ook een dag later, noemde hij Jezus ook ‘het lam van God’. Dan besluiten twee volgelingen van Johannes de Doper om zelf Jezus te gaan volgen. Wanneer Jezus vraagt waar ze naar zoeken, noemen ze Hem ‘”Rabbi” (dat is in onze taal “meester”).’ (Johannes1:38) Jezus is dus een rabbi, een leraar. Er is echter nog nooit een menselijke leraar geweest zoals Hij, want nogmaals, Hij is God. God kwam tot de mens als een mens, en trad hij op als een rabbi, een leraar. Het hoeft ons niet te verbazen dat Ellen White Jezus ‘de grootste leraar die de wereld ooit heeft gezien’ noemde (Ellen White, Signs of the Times, 10 juni 1886). Deze leraar was tenslotte God.

`Sta stil bij wie Jezus was. Waarom is het logisch om van Hem de beste methoden te leren om geestelijke waarheid te onderwijzen? Wat kunnen we van Jezus leren over de vraag waarom het niet alleen belangrijk is wat we zeggen bij ons onderricht, maar ook wat we doen?`

`Johannes 1:1-14 Wat zegt dit gedeelte over Jezus?`
