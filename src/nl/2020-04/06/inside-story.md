---
title:  Zendingsbericht
date:   06/11/2020
---

#### Gered uit de put

_Sheelamma Dorairaj (66), India_ 

De man van Sheelamma leed aan ernstige buikkrampen en overleed in het ziekenhuis toen hij nog maar dertig jaar oud was. Sheelamma was toen twintig en bleef achter met een vijfjarige zoon in hun woonplaats Bellary, een dorp zo’n 300 kilometer ten noorden van Bengaluru. Verdrietig deed ze haar gouden oorringen, ketting en neusring af en gaf de sieraden aan haar zus. ‘Ik ga bij iemand op bezoek’, zei ze. ‘Let jij op mijn zoon, Raju, totdat ik terugkom.’ Sheelamma was helemaal niet van plan om terug te komen. Ze liep naar het nabijgelegen dorp en sprong in een put, in de hoop dat ze zou verdrinken en sterven. Toen kwam iemand juist water halen uit de put en zag haar bewusteloos in het water drijven. Dorpelingen snelden toe om haar te redden. Met behulp van een touw liet een man zich in de put zakken en takelde hij haar omhoog in een mand. De dorpelingen legden een warm vuur aan en trokken haar droge kleding aan. Toen ze wakker werd, bestookten ze haar met boze vragen. ‘Waarom deed je dit in ons dorp?’, zei er één. ‘Je had jezelf ook in een ander dorp om het leven kunnen brengen’, zei een ander. Ze herkenden Sheelamma en wisten dat ze een zoon had. ‘Waarom probeer je zelfmoord te plegen als je een zoon hebt?', zei iemand. ‘Als je in geldnood bent, had je op z’n minst kunnen bedelen om voedsel.’ De dorpelingen begeleidden haar naar haar dorp en naar het huis van haar zus. 

Sheelamma wilde niet blijven. Ze verlangde naar een nieuw leven. Een maand later stapte ze met Raju op de trein die naar Bengaluru voerde. Maar ze kende niemand in de stad. Ze had daar geen familieleden of vrienden. Op het treinstation zagen de mensen de arme moeder en zeiden haar terug te keren naar het dorp. ‘Je bent jong’, zei er één. ‘Je hebt een klein kind’, zei een ander. ‘Bengaluru is geen veilige plaats om in te verblijven.’ Sheelamma dacht er niet aan om terug te gaan. ‘Ik blijf hier’, zei ze. ‘Ik heb iedereen achter me gelaten om hier te komen. Ik ga niet terug.’ De bestuurder van een riksja bood haar een gratis rit aan en zette haar af bij een kathedraal. Aan de voorkant van het gebouw zonk Sheelamma ineen, terwijl ze huilde en tot haar goden bad. Een eindje verderop zag ze een ansichtkaart op de grond liggen met een afbeelding van Jezus erop. Ze was geen christen, maar ze herkende Jezus. ‘U moet me helpen’, zei ze tegen de kaart. Na een tijdje kwam er een vrouw uit de kathedraal die Sheelamma en haar zoon rijst en curry bracht. ‘Ga terug naar jullie dorp’, zei ze. ‘Ik ben weduwe’, antwoordde Sheelamma. ‘Ik heb een klein kind. Helpt u me alstublieft aan een baan.’ ‘Vele mensen komen naar ons toe om hen te helpen’, zei de vrouw. ‘We kunnen u niet helpen.’

Terwijl Sheelamma en de vrouw met elkaar spraken, hield een voorbijganger haar pas in en vroeg waarom Sheelamma huilde. Na het horen van haar verhaal nodigde ze Sheelamma uit om naar haar huis te komen en hielp ze haar om parttime aan het werk te kunnen gaan als huishoudster. Eén van de mensen van wie ze het huis schoonmaakte, was een adventistische predikant en al snel raakten ze bevriend. ‘Kun je lezen en schrijven?’, vroeg hij haar op een dag. Toen hij hoorde dat ze daar niet toe in staat was, leerde hij haar het alfabet. Langzamerhand begon ze de Bijbel te lezen en naar de kerk te gaan op sabbat. Ze gaf haar hart aan Jezus. Nadat de predikant naar Mumbai was verhuisd, slaagde Sheelamma er door een andere predikant in om als conciërge aan de slag te gaan bij de Spencer Road Seventh-day Adventist School. 34 jaar lang heeft ze daar gewerkt en ze is in 2004 met pensioen gegaan. ‘Ik ben gelukkig’, zei Sheelamma. ‘Terwijl ik eerst geen doel voor ogen had, liet God me zien waar ik moest gaan door me naar Zijn kerk te brengen. Ik prijs God voor Zijn zegeningen. Dankzij Hem is mijn leven goed.’ 
