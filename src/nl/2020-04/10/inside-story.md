---
title:  Zendingsbericht
date:   04/12/2020
---

#### Een leeuw in huis!

_Samson Gulam Masih (48), India_

Gulam Masih had veel vragen over God. Als jonge jongen ging hij op twee verschillende dagen van de week met zijn vader naar religieuze diensten. Op één dag nam zijn vader hem mee naar de gebruikelijke aanbiddingplaats van de familie en op zondag bezochten ze verscheidene christelijke kerken. Vader kwam er maar niet toe om te bepalen wie hij moest aanbidden. Toen hij het heilige boek van de familie las, riep hij op een keer uit, ‘Het lijkt wel of dit boek Jezus meer noemt dan onze eigen profeet! Waarom zou dat zijn?’ Het gezin creëerde hun eigen unieke godsdienst die deels traditioneel en deels christelijk was.

Hoe ouder Gulam werd, hoe meer hij een voorkeur kreeg voor het christendom. Toch wilde hij er meer over leren. Hij verlangde ernaar om Jezus te zien met zijn eigen ogen. ‘Jezus, ik zou oog in oog met U willen staan’, bad hij. Als jonge man besloot hij zijn ouderlijk huis te verlaten en te verhuizen naar een hut aan de rand van een verafgelegen dorp, Chakwal. Een aantal weken lang wilde hij de Bijbel op eigen houtje bestuderen. De dorpelingen waren geen christenen en zeer bijgelovig. Ze merkten al snel op dat Gulam een rustige en vriendelijke uitstraling had. Toen hij aanbood om voor een zieke dorpeling te bidden en de dorpeling ook herstelde, gaven ze hem de bijnaam ‘Heilige Man’. De dorpelingen gaven hem het respect dat een heilige man toekwam. ’s Ochtends en ’s avonds kwamen ze naar zijn woning met wat eten. In zijn hut bad en las Gulam de Bijbel. Hij bestudeerde Daniël en Openbaring. Hij herhaalde zijn gebed om Jezus te zien. ‘HEER, ik wil U zien’, bad hij. ‘Laat uzelf alstublieft aan mij zien.’ Op een nacht, terwijl hij op de stoffige vloer zat, bad en de Bijbel las, merkte hij dat een zekere aanwezigheid de ruimte vulde. Toen hij zijn hoofd ophief, zag hij een reusachtige leeuw. Terwijl hij keek, ging de leeuw liggen en keek hem recht in de ogen. Het maakte Gulam bang en hij deinsde terug voor het dier. Toen hoorde hij een mannelijke stem. ‘Vrees niet’, zei de stem. ‘Raak de leeuw van zijn hoofd tot zijn staart met je hand aan.’ ‘Dat kan ik niet!’, riep Gulam uit. ‘De leeuw zal me doden!’ ‘Maar je hebt tot Mij gebeden’, zei de stem. ‘Ik heb tot Jezus gebeden’, verklaarde Gulam. ‘Jezus is de Leeuw van Juda’, zei de stem. ‘Aai de leeuw’. 

In Openbaring 5:5 had Gulam gelezen dat Jezus de Leeuw van Juda is. Hij was bang, maar hij waagde het niet om ongehoorzaam te zijn. Hij tilde zijn bevende hand op en plaatste deze op het hoofd van de leeuw. De leeuw bewoog zich niet. Langzaam, met een nog trillende hand, raakte hij de leeuw van het hoofd tot de staart aan. Toen hij een paar stappen wegdeed van de leeuw, schudde het dier zijn staart, waardoor stof opwaaide van de onverharde vloer. Vervolgens liep de leeuw de donkere nacht in. ’s Ochtends kwam een vrouwelijke dorpeling naar de hut om eten te brengen. Ze bleef staan toen ze de sporen van een leeuw zag. Nadat ze het voedsel uit haar handen had laten vallen, holde ze terug naar het dorp. ‘De Heilige Man is dood!’, schreeuwde ze. ‘Een leeuw heeft hem gedood. Ik heb de sporen gezien die tot in zijn huis leidden!’ De dorpelingen haastten zich naar de hut. Daar troffen ze Gulam aan die op de grond zat en zijn Bijbel las. Vanaf het moment dat de leeuw was vertrokken, had hij zich niet verroerd. Toen de dorpelingen zijn verhaal hoorden, stonden ze verbaasd. Ze smeekten hem om hen te vertellen over zijn Jezus. 

Later leerde Gulam over de sabbat en werd hij een adventistische predikant. Hij richtte een Adventkerk op in het dorp waar hij woont, Dharam Kot Bagga, in het noorden van India. Hij kreeg vijf zonen en twee dochters en stierf in 1999 op negentigjarige leeftijd. Zijn jongste zoon, Samson, nu 48 jaar oud, prijst God voor de ervaring met de leeuw. ‘God houdt ervan om te geven wat ons hart verlangt’, zei hij. 

In dit kwartaal is een deel van de dertiende sabbatopbrengst bestemd voor de bouw van een nieuwe kerk in Amritsar, waar Samson Gulam Masih als predikant heeft gewerkt. Dank u voor uw gaven. 
