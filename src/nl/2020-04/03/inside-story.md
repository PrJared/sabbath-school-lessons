---
title:  Zendingsbericht
date:   16/10/2020
---

#### Wonderbaby

_Neelam Daryl Joshua (34), Daryl (39) en Neshaun (3), India_

Een baby was onze grootste wens. Na twee jaar huwelijk zei ik tegen mijn man Daryl: ‘Nog steeds hebben we geen kind. Laten we de dokter raadplegen om te vragen wat daar de oorzaak van is.’ Daryl stemde toe, hoewel hij niet wilde gaan. In het ziekenhuis spraken we met de arts. ‘Ik word maar niet zwanger’, vertelde ik haar. ‘Kunt u ons helpen?’ Ze knikte, maar Daryl zei, ‘Weet u, we hebben hier niet om gebeden. Ja, het duurt nu al twee jaar, maar ik zou eerst willen bidden en dan bij u terugkomen.’ De dokter vroeg hoe lang we van plan waren om te bidden. Daryl, die predikant is, zei dat hij een maand in gebed zou gaan. 

En dus baden we en ik raakte in verwachting. We waren zo blij! Ik haastte me naar de dokter en ze bevestigde dat ik zwanger was. Toch waarschuwde ze ons ervoor dat de baby erg klein was. ‘Maar maak je geen zorgen’, zei ze. ‘Eet gezond, dan zal het goed gaan met het kindje.' Ik liep alle gebruikelijke controles af. Na vijf maanden liet de arts weten dat het groeipatroon van de baby een paar afwijkingen vertoonde. Daryl en ik maakten ons grote zorgen. ‘Maak je geen zorgen’, liet de dokter weten. ‘Ik geef je wat medicijnen die ervoor zullen zorgen dat de baby aankomt.’ Bij de volgende controle was ik zwaarder geworden, maar aan het gewicht van de baby was niets veranderd. ‘Kom over een paar weken maar terug’, verklaarde de dokter. 

Bij de volgende controle was de radioloog bezorgd. ‘Er is iets mis’, zei hij. ‘Ik denk niet dat de baby levend ter wereld komt.’ De arts vroeg om een second opinion. Ook die dokter dacht niet dat de baby het zou overleven en raadde een abortus aan. Ons hart brak. We baden, ‘HEER, we hebben U gediend’, zei Daryl. ‘Laat ons alstublieft zien wat we moeten doen.’ Daryl belde zijn tweelingbroer die elders in India als arts werkt. Hij adviseerde ons om van ziekenhuis te wisselen. In het nieuwe ziekenhuis voerde een dokter een aantal onderzoeken uit. ‘Hoor eens’, zei ze. ‘Naar mijn idee gaat het allemaal goed met de baby. Laten we afwachten hoe lang we deze zwangerschap kunnen rekken.’ ‘Wat zijn onze kansen?’, vroeg Daryl. ‘U bent een predikant’, antwoordde de arts. ‘U gelooft in gebed. Bid. Er is kracht in de hand van God.’ Ik werd in het ziekenhuis opgenomen. Elk uur ging het ziekenhuispersoneel na hoe de baby eraan toe was. Die nacht kwam een jonge dokter die zijn coschappen liep naar ons toe. ‘U ziet eruit als een gelukkig echtpaar’, zei hij. ‘Waarom maakt u zich zorgen?’ We lichtten hem in over onze situatie. Hij zei dat hij in een niet-christelijk gezin geboren was, maar Jezus had aanvaard. ‘Mag ik voor u bidden?’, vroeg hij. Terwijl hij zijn hoofd boog, bad hij, ‘Als U de zon kan laten stilstaan, kunt U ook een wonder doen in de levens van dit predikantsgezin.’ Zijn gebed verzekerde ons ervan dat God iets zou doen. Twee dagen later uitte de arts haar bezorgdheid. ‘De baby is heel klein en de overlevingskansen zijn nihil’, zei ze. ‘Maar maakt u zich geen zorgen. We doen ons best.’ De baby werd geboren op een sabbatmorgen. Hij woog maar 1,5 pond (680 gram). De dokter was zo blij toen de baby begon te huilen en ze legde hem aan een monitor. Ze wist niet hoe het verder zou gaan en kon daarom enkel zeggen, ‘We doen ons best.’ Adventistische studenten van een naburige medische instelling kwamen bij ons op bezoek en zongen voor ons op een sabbatmiddag. We waren zo gelukkig. We vertrouwden erop dat God alles zou doen wat nodig was om het leven van onze jongen te redden. 

Het was moeilijk om zo’n kleine baby met zoveel slangen te zien liggen. We mochten hem niet aanraken. We konden enkel zingen en bidden. ‘Verlies de moed niet, God zorgt voor je’, zongen Daryl en ik. Na drie dagen daalde het gewicht van de baby naar 1,3 pond (600 gram). De arts maakte zich zorgen over de aankomende operatie die ze voor de baby had gepland om zijn leven te redden. Ik vroeg een adventistische arts om te komen en te bidden. ‘HEER, vanuit menselijk oogpunt weet ik niet of deze baby in leven kan blijven’, bad hij. ‘Maar U bent een God die wonderen verricht. Als het Uw wil is, kunt U het gewicht van deze baby zo doen toenemen dat hij in staat is om te vechten voor zijn leven. Mag deze baby een getuigenis zijn.’ De volgende dag was de baby 10 gram aangekomen. En in de dagen daarna nam zijn gewicht alleen maar toe. Toen hij na drie maanden 1,6 kilo woog, verklaarde de dokter dat hij naar huis mocht. ‘Jullie kleintje heeft nu al zo’n tijd in het ziekenhuis gelegen’, zei ze. ‘Ik denk dat hij er klaar voor is om naar huis te gaan.’ Een andere arts kon niet geloven dat de baby het had overleefd. ‘Dit is het resultaat van jullie gebeden’, zei hij. ‘Dit is werkelijk Gods hand.’ We noemden de jongen Neshaun, dat ‘wonder’ betekent in het Hebreeuws. We hopen dat hij nooit vergeet wat een wonder hij is. We hebben hem aan God opgedragen om hem op een dag als predikant te dienen. In Psalm 150:6 staat geschreven, ‘Alles wat adem heeft, loof de HEER.’ Elke ademteug van Neshaun getuigt ervan dat hij de HEER prijst. Prijs de HEER! 

In dit kwartaal is een deel van de dertiende sabbatopbrengst bestemd om twee kerken te bouwen in de stad waar Neelam woont, Bengaluru. Dank u voor uw gaven. 

