---
title:  Onderwijs in de vroege kerk
date:   19/11/2020
---

Eén van de opmerkelijke beginselen van onderwijs in de Bijbel komt naar voren als Jezus, de grote leraar, zich voorbereidt zijn leerlingen achter te laten. Ze waren drieënhalf jaar bij Hem en dat is ongeveer de hoeveelheid tijd die we besteden aan een middelbare school of collegeopleiding (Noot van de vertaler: dit geldt voor het Amerikaanse opleidingssysteem. In Nederland zou je de periode kunnen vergelijken met onder- en bovenbouw op de basisschool, maar eerder met het VMBO. Die duren allemaal vier jaar. Ook een bacheloropleiding in het hoger onderwijs duurt vier jaar). Aan het einde van die beide periodes worden studenten, afhankelijk van de persoon, vaak als klaar beschouwd voor zelfstandigheid. Jezus wist wel beter. Daarom voorzag Hij zijn volgelingen van voortdurend onderwijs onder leiding van de heilige Geest. Deze leraar wordt beschreven als pleitbezorger, trooster of advocaat (het Griekse woord is parakletos). Hij is permanent aan de volgelingen van Jezus gegeven en wordt geïdentificeerd als ‘de Geest van de waarheid’ (Johannes 14:16-17). De heilige Geest wordt niet geïdentificeerd als een onderwijzer, maar zijn werk heeft daar zeker raakvlakken mee, vooral omdat het te maken heeft met het zoeken en vinden van de waarheid.

`Lees 1 Korinthiërs 2:1-16. Wat zegt Paulus dat zo belangrijk is in de context van onderwijs?`

Paulus begint door de gemeente in Korinte eraan te herinneren dat hij, toen hij voor het eerst bij hen was, alleen over Jezus Christus en zijn kruisiging sprak (1 Korintiërs 2:). Hij had het niet over slimme wijsheid maar verkondigde alleen het evangelie. Daarmee was het nog niet afgelopen, want zodra deze nieuwe christenen volwassen waren geworden, zou de apostel hun wijsheid onderwijzen, de dingen die God had verborgen voordat de wereld begon. Het zou zelfs over de diepe dingen van God gaan (1 Korintiërs 2:6-10). Alles wordt bestudeerd onder leiding van de Geest van God wanneer hij aansluiting vindt bij de geest van de leerling. 

Hoe diep zal die studie gaan en hoeveel lesstof staat ter beschikking van hen die door de Geest worden geleid? Het hoofdstuk sluit af met een citaat van de profeet Jesaja: ‘Wie heeft de geest van de HEER gemeten? Heeft iemand Hem ooit raad gegeven?’ (Jesaja 40:13) De profeet sprak tegen gewone mensen van zijn tijd en hij zou zeggen dat niemand dat kan. Paulus corrigeerde dat door te zeggen: ‘Wij hebben de Geest die van God komt’. Dat betekent dat met de Geest vervulde christenen zelfs toegang hebben tot de Geest van God en daarmee tot alle kennis en begrip die nodig zijn om het pad van gerechtigheid te kennen ( 1 Korintiërs 2:10-13).

`1 Korintiërs 2:1-16
 Waarover spreekt Paulus hier?`
 
