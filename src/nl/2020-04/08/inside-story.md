---
title:  Zendingsbericht
date:   20/11/2020
---

#### Drie aanvallen op de Bijbelstudie

_Alka Mattu (36), India_

Predikant Samson hield een Bijbelstudie over Openbaring met Alka en veertien leden van haar familie. Ze zaten in een ruime slaapkamer in hun huis in Amritsar, India. Hij stond aan de ene kant van de kamer, met een Bijbel in de hand, terwijl hij de familieleden toesprak die op het bed en de vloer zaten. ‘De grote draak werd op de aarde gegooid. Hij is de slang van weleer, die duivel of Satan wordt genoemd en die de hele wereld misleidt. Samen met zijn engelen werd hij op de aarde gegooid’, zo las hij voor uit Openbaring 12:9. Alka’s schoonvader, Shashipal, sprong op van de vloer en liep dreigend op de predikant toe. ‘Waarom spreek jij over Jezus?’, schreeuwde hij met ogen die vlamden van woede. ‘Ik ben de baas op deze aarde.’ 

Predikant Samson had wel door dat een demon hem bang probeerde te maken. De woorden van 1 Johannes 4:4 kwamen in zijn gedachten, ‘Hij die in u is, is machtiger dan hij die in de wereld heerst.’ ‘Wees niet bang’, zei hij tegen de familie. ‘Laten we neerknielen en bidden.’ Shashipal weigerde op zijn knieën te gaan en bleef schreeuwen. Predikant Samson plaatste een hand op het hoofd van de oude man en keek hem recht in de ogen. ‘Jij, duivel, bent al verslagen door Jezus’ dood aan het kruis van Golgota’, zei hij. ‘Ik ben gewassen door het bloed van Jezus. Jij hebt geen macht over mij. Jij hebt geen macht over mijn vrienden die met mij in gebed zijn. Jezus is hier. De Geest van de HEER is gekomen om de duivel te verslaan. In de naam van onze HEER Jezus Christus en door Zijn bloed eis ik de macht op en wijs ik jou terecht, duivel. In de naam van Jezus, ga uit van hem en vertrek.’ 

Shashipal viel op zijn knieën. Terwijl hij zacht en rustig sprak, zei de bejaarde man, ‘Dank U, Jezus.’ De demon was weg. ‘Amen, prijs de HEER!’, zei predikant Samson en ging de familie voor in gezang. ‘God is zo goed!’ Een week later ging predikant Samson door met de Bijbelstudie en las hij voor uit Openbaring 12:11, ‘Ze hebben hem dankzij het bloed van het Lam overwonnen.’ Terwijl hij die woorden sprak, begon Alka’s zestienjarige zoon, John, als een leeuw te brullen. Vervolgens balkte hij als een ezel, blafte hij als een hond en siste hij als een slang. ‘Ik wil niet dat de predikant hier komt en bidt’, zei hij. ‘Waag het niet om de naam van Jezus in mijn huis te noemen.’ Predikant Samson wist dat dezelfde demon als een week tevoren dit veroorzaakte en dat hij versterking mee had gebracht. ‘Wees niet bang’, zei hij. ‘Laten we vasten en bidden.’ Drie dagen lang onthield de familie zich in de tijd dat het licht was van voedsel en drinken. Op de derde dag, op een vrijdagavond, keerde de predikant terug naar Alka’s huis voor een Bijbelstudie. John glimlachte toen hij, net als de rest van zijn familie, knielde om te bidden. In plaats van te brullen, balken, blaffen of sissen, pakte hij voorzichtig de hand van de predikant en legde deze op zijn hoofd. ‘Bid alstublieft voor mij’, zei hij. ‘Ik voel me zwak, en mijn hart is somber. Mijn hoofd doet pijn.’ Predikant Samson bad voor hem en John heeft de dierengeluiden nooit weer gemaakt. Toch bleef het daar niet bij. 

Een week daarop las predikant Samson voor uit de brief aan de christenen in Efeze 6:10-18 waarin staat hoe belangrijk het is dat christenen de wapenuitrusting van God aantrekken om tegen de duivel te vechten. Terwijl hij las, wendde Alka’s man, Surinder, zich tot John en brieste, ‘Waar zijn de demonen die in jou waren? Er zijn geen demonen meer in jou. Nu zijn ze in mij!’ Predikant Samson spoorde het gezin aan om te knielen. Nadat hij een gebed had uitgesproken, vroeg hij de familie om hun Bijbels te openen en Psalm 23 en Psalm 91 te lezen. ‘Dit is de laatste poging van de duivel’, zei hij. Daarna ging hij het gezin voor in gezang, ‘Als Jezus er woont, gelukkig, gelukkig is het huisgezin!’ Surinder zong mee. De demonen hadden hem verlaten en zouden niet meer terugkeren in hun huis. Alka en haar familie hebben een lange weg afgelegd vanuit hun vroegere leven in een grote wereldreligie. Nog steeds leren ze over de genade en gerechtigheid van Jezus. ‘Bid alstublieft voor mijn gezin en bid er vooral voor dat mijn moeder Jezus aanvaardt’, zei Alka. 

In dit kwartaal is een deel van de dertiende sabbatschoolcollecte bestemd voor de bouw van een grotere kerk. Dit gebouw zal de vervallen en overvolle kerk vervangen waar Alka aanbidt in Amritsar, India. Dank u voor uw gaven. 
