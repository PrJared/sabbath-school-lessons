---
title:  Naar Gods evenbeeld
date:   15/11/2020
---

`Lees Genesis 1:26-27 en 5:1,3. Wat leren deze teksten over hoe God de mens oorspronkelijk heeft geschapen en wat er daarna met hem gebeurde na de zondeval?`

De uitdrukking ‘het evenbeeld van God’ houdt al eeuwenlang uitleggers van de Bijbel in zijn ban. Wat is dit evenbeeld op grond waarvan de eerste mensen zijn gemaakt? Betekent dit bijvoorbeeld dat God in de spiegel keek en zijn nieuwe schepping zo maakte dat die op Hem lijkt? Of betekent het dat mensen meer op God lijken dan alle andere levensvormen? Of verwijst het meer naar een spirituele en intellectuele overeenkomst tussen de Schepper en de schepping van de mens? De Bijbel geeft geen nauwkeurige uitleg van deze uitdrukking. Bijbelgeleerden hebben wel veel interpretaties afgeleid uit de Bijbel wat het zou kunnen betekenen. We merken echter wel dat dit evenbeeld is veranderd na de zondeval. Daarom schreef Ellen White dat het doel van onderwijs is om in de mens het beeld van zijn maker te herstellen (Zie Ellen White, Karaktervorming, pp. 12-15).

Hoe kan onderwijs dit opmerkelijke doel bereiken? We moeten in de eerste plaats bedenken dat God ons heeft gemaakt om een relatie met Hem te hebben. Het lijkt wel wat op de wijze waarop ouders dat met hun kinderen doen. God heeft ons gemaakt naar zijn evenbeeld net zoals menselijke ouders kinderen hebben die hun evenbeeld zijn (Genesis 5:3). Op die manier kan Hij ons opvoeden tot zijn kinderen, die tot zijn gezin behoren. Hij kan met ons communiceren en een duurzame relatie met ons aangaan. Het evenbeeld van God zijn, heeft daarom meer te maken met een ‘geestelijk beeld’ dat twee wezens, het ene goddelijk en het andere menselijk, in staat stelt om elkaar te ontmoeten op een geestelijk niveau. Dit is precies wat er gebeurt in het onderwijs, eerst thuis tussen ouders en kinderen, en later op school wanneer leraren het onderwijzen van kinderen overnemen. Het is duidelijk dat God dit voor de mens zo bekende proces van onderwijs in gedachten had. Daardoor maakte Hij onderscheid tussen ons en de vele andere levensvormen. Hij maakte ons naar zijn evenbeeld en dat deed Hij opdat Hij ons kan onderwijzen en wij van Hem kunnen leren. Dat gaat door totdat zijn beeld (zijn geest) wordt weerspiegeld in ons.

`Het verhaal van verlossing is een verhaal over onderricht van de schepping tot de menswording, en vanaf dat moment tot de herschepping. God is een leraar en de hemel zal voor altijd een school zijn (Zie Ellen White, Karaktervorming, p. 297). Wat betekent dit voor onze toewijding aan christelijk onderwijs thuis, in de kerk, op school, op de universiteit en gedurende het hele leven?`

`Genesis 1:26-27; 5:1,3 Wiens evenbeeld zijn wij?`
