---
title:  Zendingsbericht
date:   25/12/2020
---

#### Dertiende sabbat: aangevallen door grootvader

_Kajal Kannojiya (14), India_

Grootvader was een vriendelijke, aardige man. Hij vertelde zijn vijfjarige kleindochter, Kajal, verhalen. Hij speelde op de vloer met zijn driejarige kleinzoon, Nishant. Alles veranderde na zijn ongeluk. Terwijl hij naar huis wandelde van de markt in het Indiase dorp Naorolli, gleed hij uit en viel op de grond. Hij slaagde erin om op te staan, maar zijn vriendelijke en aardige karakter was verdwenen. Hij begon te schreeuwen als Nishant met hem wilde spelen. Als Kajal naar hem toekwam om naar een verhaal te luisteren, gooide hij stenen naar haar. Hij rende om het huis als een waanzinnige. Hij klom op het dak en sprong er vanaf. Vervolgens klom hij dan weer op het dak en sprong er opnieuw vanaf. Hij huilde dag en nacht. Niemand kwam graag in zijn buurt, zelfs grootmoeder niet. Kajal verstopte zich zodra hij eraan kwam. 

Vader, moeder en grootmoeder namen grootvader mee naar artsen in de grootste ziekenhuizen. Ze bezochten toverdokters die beloofden kwade geesten te verjagen. Ze gaven grootvader allerlei medicijnen. Maar niets hielp. Het maakte Kajal verdrietig en overstuur. Ze miste de verhalen van haar opa. Vader, moeder en grootmoeder waren ook verdrietig en overstuur. Daarnaast keken ze met afgrijzen toe als grootvader hun stenen goden uit hun kleine heiligdom in hun huis oppakte en de beelden in hun richting slingerde. ‘Waarom kunnen onze goden grootvader niet helpen?’, vroeg moeder. ‘Waarom kunnen onze goden grootvader geen halt toe roepen en zorgen ze er niet voor dat hij hen niet langer oppakt en naar ons gooit?’, zei vader. ‘We moeten iets doen in plaats van te vertrouwen op onze goden’, zei grootmoeder. Het gezin geloofde niet langer in hun stenen goden. Toch staakten ze hun zoektocht naar een geneesmiddel niet en uiteindelijk verhuisden ze van het dorp naar de grote stad Varanasi. Daar konden ze medische hulp krijgen voor grootvader. Kajal vond het leuk om met haar ouders, grootouders en broer naar een kleine gehuurde kamer te verhuizen. Ze hoopte dat opa beter zou worden en haar weer verhalen zou vertellen. Vader en moeder begonnen een kleine wasserette waar ze kleren wasten en streken. Ze namen grootvader mee naar verschillende artsen.

Op een zondag besloten vader en moeder een christelijke kerk te bezoeken. Moeder vertelde dat een klant er zeker van was geweest dat de predikant van de kerk grootvader kon helpen door tot zijn God te bidden. Vader en moeder waren geen christenen, maar ze wilden best tot een nieuwe God bidden als dat de genezing van grootvader zou betekenen. Moeder zei dat Kajal en haar broertje nog te klein waren om naar de kerk te gaan en bij opa en oma moesten blijven. Na de kerk vertelde moeder aan oma dat de predikant voor grootvader en de rest van het gezin had gebeden en dat zij en vader de volgende zondag weer zouden gaan om te bidden. De problemen bereikten hun hoogtepunt toen de huisbaas van hun eenkamerappartement vernam dat de ouders tot Jezus baden om grootvader te genezen. Woedend zette hij het gezin op straat. ‘Ga vooral naar de kerk en aanvaard Jezus’, zei hij. ‘Maar denk niet dat je dan ook in mijn kamer kan wonen.’ Omdat ze op geen enkele plaats voor weinig geld konden blijven, keerde het gezin terug naar hun huis in het dorp. Het ontmoedigde vader en moeder; ze waren van Jezus gaan houden, maar er was geen kerk in hun dorp. Elke dag riepen ze het gezin bijeen om Jezus te aanbidden en vader bad, ‘HEER, als U een liefdevolle God bent, wijs ons dan waarheen we moeten gaan.’ 

De volgende zaterdagochtend hoorde moeder zachte muziekklanken die door de wind werden meegevoerd. Vanuit hun huis stapte ze de tuin in en zag dat mensen aan de overkant van de straat in een huis zongen. ‘Wat gebeurt daar?’, vroeg ze aan een buurvrouw. ‘Ze aanbidden’, klonk het antwoord. ‘Vroeger kwamen hier geen mensen samen om te aanbidden’, zei moeder. ‘En waarom aanbidden ze niet op zondag?’ ‘Ik weet het niet’, liet de vrouw weten. ‘Maar er wordt aanbeden, dat is zeker.’ Op dat moment kwam een andere buurvrouw uit haar huis en mengde zich in het gesprek. ‘Kom maar, ik neem je wel mee naar dat huis’, zei de buurvrouw, Jira. Ze was een adventist. 

Jira stelde moeder voor aan de adventistische predikant die haar uitnodigde om met de andere mensen in de thuiskerk te aanbidden. Ze stemde toe, maar vroeg zich af waarom ze op zaterdag samenkwamen en niet op zondag. Aan het einde van de dienst ging ze met haar vraag naar de predikant. ‘Waarom aanbidden jullie op zaterdag?’, zei ze. ‘Alle christenen komen samen op zondag, maar jullie komen op zaterdag bij elkaar. Waarom?’ ‘Ik zal het je uitleggen aan de hand van de Bijbel’, antwoordde de predikant. 

Die week kregen vader, moeder en grootmoeder hun eerste Bijbelstudies. Ze begonnen met de schepping, waarin God de zevende dag zegende en heiligde. Alle drie gaven ze hun hart aan Jezus. Helaas is grootvader nooit hersteld van zijn aandoening. Hij stierf in de periode dat het gezin de Bijbel bestudeerde. Hoewel Kajal niet meer naar de verhalen van opa kon luisteren, is ze blij om een Bijbel te hebben met veel betere verhalen dan hij ooit vertelde. Ze is nu veertien jaar oud en bestudeert de Bijbel met haar twaalfjarige broertje op de adventistische kostschool in Varanasi. Deze school zal een deel ontvangen van de dertiende sabbatopbrengst om de slaapzalen uit te breiden. ‘Ik houd ervan om op school te zingen, de Bijbel te bestuderen en te bidden’, zei Kajal. ‘Met een grotere slaapzaal kunnen meer kinderen ervan genieten om te zingen, de Bijbel te bestuderen en te bidden.’ 

Dank u voor uw gulle gaven om Kajals school en de andere dertiende sabbatprojecten in India te steunen. Dank u dat u de dierbare inwoners van India in staat stelt om over het levensveranderende verhaal van Jezus te horen.
