---
title:  Zendingsbericht
date:   23/10/2020
---

#### Hemels herstel

_Sandeep P. Kolkar (35), Ramya (29) en Aayush (7), India_

Een lerares aan een openbare school nam een adventistisch echtpaar apart nadat ze had gehoord over hun gezondheidsseminar aan de onderwijsinstelling waar ze lesgaf. ‘Mijn schoonmoeder heeft zo’n last van rugklachten’, zei ze. ‘Kunnen jullie haar behandelen?’ De onderwijzeres, Aisha, nodigde het echtpaar uit om naar het huis van haar schoonmoeder te komen. Sandeep en Ramya hadden hun medische opleiding net afgerond en het was voor het eerst dat ze een gezondheidsseminar hielden. Ze wilden dergelijke bijeenkomsten organiseren en natuurlijke genezingsmiddelen, gebaseerd op de Bijbel en de geschriften van Ellen White, door heel India verspreiden. Het getrouwde stel trof de bejaarde schoonmoeder, Shubhangi, aan in bed. Ze had veel geld uitgegeven aan behandelingen, maar niets had geholpen. Nu was ze bedlegerig, niet meer in staat om te staan of te lopen en ze woonde alleen. Haar schoondochter had eerst in hetzelfde huis gewoond, maar was verhuisd met Shubhangi’s zoon en kleinzoon. Ze kon het niet langer opbrengen om voor haar te zorgen. 

Sandeep bladerde door de stapel medische documenten van de schoonmoeder. Ramya onderzocht de zak met medicijnflesjes. Ze keken elkaar hulpeloos aan. Ze wisten niet wat ze moesten doen. Ze hadden hun studie net afgerond en het was nooit voorgekomen dat ze natuurlijke geneesmiddelen bij zo’n ernstig geval moesten inzetten. Ze gingen in gebed. ‘Laten we iets proberen’, zei Sandeep tegen de schoonmoeder. ‘Stemt u ermee in om vijf dagen lang uw medicijnen niet in te nemen?’ Shubhangi knikte en de behandelingen begonnen. ’s Ochtends en ’s avonds paste Ramya hydrotherapie en massage toe. Voor de maaltijden bereidde ze sap van rauwe groenten. Op de derde dag stond Shubhangi op en liep ze voor het eerst in maanden. Ze barstte in tranen uit. ‘Mijn zoon en schoondochter hebben me voor dood achtergelaten’, zei ze. ‘Ze zorgen niet meer voor me door deze aandoening.’ ‘Bid tot God en Hij zal hen terugbrengen’, raadde Sandeep haar aan. 

Shubhangi was geen christen. Haar huis bevond zich in een strenge, niet-christelijke omgeving. De buren zouden zeker in alle staten zijn als ze iemand met een Bijbel zagen. Sandeep bad en gaf Shubhangi een Bijbel in haar moedertaal. ‘Lees elke dag een bladzijde uit deze Bijbel en bid tot Jezus’, zei hij. ‘Hij zal uw zoon, schoondochter en kleinzoon doen terugkeren.’ Na vijf dagen behandeld te zijn, had de schoonmoeder geen pijn meer. Ze was helemaal gezond. Tien dagen later belde ze Sandeep op. ‘Jongen, je zei me de Bijbel dagelijks te lezen en te bidden om mijn zoon terug te krijgen’, zei ze. ‘Toch is het niet gebeurd en inmiddels zijn er tien dagen verstreken.’ Sandeep vernam dat ze drie bladzijden per dag las - één ’s ochtends, ’s middags en ’s avonds - alsof ze het recept van een dokter opvolgde. Ze deed het in de hoop dat Gods antwoord op haar gebeden sneller zou komen. ‘Blijf bidden en God zal een wonder verrichten’, zei Sandeep. Drie dagen daarna stuurde de schoondochter Sandeep een smsje. ‘Ik woon nu bij mijn schoonmoeder’, luidde het bericht. Het gezin was weer bij elkaar. 

Vandaag de dag leest de schoonmoeder de Bijbel nog regelmatig. Ze stuurt verzen uit de Bijbel naar Sandeep en Ramya. Ook bidt ze. Sandeep en Ramya zijn ontzettend blij. ‘Het is een goed begin’, stelde Ramya. ‘Zij was onze eerste patiënt’, zei Sandeep. ‘We hadden geen flauw benul wat te doen. Het medisch onderricht bood ons enkel de basisprincipes. Op de een of andere manier heeft God het geleid. Het is echt een wonder.’ Citerend uit het boek van Ellen White, ‘A Call to Medical Evangelism and Health Education’, p. 12, voegde hij daaraan toe, ‘Terwijl de medisch zendeling aan het lichaam werkt, werkt God aan het hart.’ 
