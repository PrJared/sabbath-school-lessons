---
title:  Zendingsbericht
date:   30/10/2020
---

#### Twee onvergetelijke dromen 

_Rashmi Ravi Chandra (32), India_

Ik werd geboren in een niet-christelijk gezin als de oudste van zes meisjes. Als jonge vrouw had het christelijke leven een grote aantrekkingskracht op me. Na een tijdje werd ik verliefd op een adventistische jongen, Ravi. Ik gaf mijn hart aan Jezus en we trouwden. Na ons huwelijk leefden we drie maanden lang op een roze wolk. Tot het moment waarop ik ziek werd. Ik had last van aanvallen van bewusteloosheid waardoor ik gedurende de dag ineens kon flauwvallen. Mijn ouders dachten dat ik door demonen bezeten was, omdat ik het christendom had aanvaard en hun godsdienst de rug had toegekeerd. Toch stelde mijn vader voor om een adventistische predikant te benaderen en hem te vragen om voor mij te bidden. Ravi en ik gingen naar het huis van een predikant in onze stad, Bengaluru, en hij legde zijn hand op mijn hoofd. ‘Als het Uw wil is, o HEER, dat ze dit nieuwe leven als christen voortzet, gebruik haar dan op een grootse manier in Uw dienstwerk en neem alle satanische macht weg’, bad hij. Terwijl mijn man vredig sliep die nacht, had ik een verontrustende droom. Ik droomde dat een groep mannen, gekleed in zwarte gewaden, zich om mij heen verzamelde. Eén van hen was veel groter dan de anderen en hij schreeuwde tegen me. Een man in een zwart gewaad pakte mijn hand stevig vast en wees naar de boze, grote man. ‘Waarom ben je naar de Adventkerk gegaan?’, zei hij, terwijl hij wees. ‘Die grote man is jouw god. Je moet hem aanbidden. Je moet je niet tot Jezus wenden.’ De grote man was razend. Uit angst durfde ik niet naar hem te kijken en ik boog mijn hoofd en huilde. 

Een moment later kwam iemand met een wit gewaad van achteren naar me toegelopen en plaatste zijn handen op mijn schouders. Ik kon zijn gezicht niet zien, slechts zijn kleren. Ik voelde zijn aanraking. Deze was zacht en vriendelijk. ‘Vrees niet, want ik ben met je’, zei hij met een aangename en melodieuze stem. Gebarend naar de grote man in het zwart, verklaarde hij, ‘Nu kan je hem in het gezicht zien.’ Omdat ik voelde dat zijn handen op mijn schouders rustten, was ik in staat om rechtstreeks naar de boze man in het zwart te kijken. Zijn blik was wreed en vol woede op mij gericht. De volgende dag gingen Ravi en ik opnieuw naar het huis van de predikant om over de droom te vertellen. ‘Het was de HEER Jezus die Zijn handen op jouw schouders plaatste’, zei de predikant. We baden samen. Vanaf die dag deden de aanvallen van bewusteloosheid zich niet langer voor. Ik zou willen dat ik had kunnen zeggen dat mijn leven plotsklaps veranderde, maar er was tijd voor nodig. Voordat ik trouwde, was ik heel eigenwijs. Hoewel ik mijn hart aan Jezus had gegeven, bleven bepaalde elementen van mijn cultuur in mijn gedachten achter. Het bezoeken van godsdienstige feesten met mijn familie bijvoorbeeld. Ik was er ook niet van overtuigd dat de sabbat belangrijk was. 

Na mijn droom begonnen mijn man en de predikant echter voor mij te bidden. Gaandeweg zette ik een punt achter bepaalde dingen en liet ik het na om op sabbat mijn dagelijkse bezigheden te verrichten. Toen kreeg ik een andere droom. Ik hoorde een vriendelijke stem die zei, ‘Zondig niet. Je zal spoedig in het oordeel komen.’ Het was een aangename stem en ondanks de verbazingwekkende woorden was ik niet bang. Ik werd wakker. Het was rond middernacht en ik vertelde mijn man over de droom. ‘Dat moet de Heilige Geest zijn geweest’, zei hij. ‘Satan spreekt nooit over het oordeel. Kijk uit.’ Na deze droom begon ik onder leiding van het gebed over mijn leven na te denken. Met Gods hulp werd ik minder dwars. Ik bad steeds vaker tot God om Hem te vragen of Hij me wilde helpen om verzoeking te overwinnen. Mijn man en ik gingen ook samen in gebed. Ik nam deel aan evangelisatie-acties van de kerk. We hebben nu twee zonen, tien en zes jaar oud, die zingen en muziek maken in de kerk. Ik ben ambtenaar en werk op zondag in plaats van zaterdag. Het is mijn wens om te getuigen aan mensen die geen christenen zijn. Ik ben ontzettend blij dat twee collega’s er belangstelling voor hebben om mee te gaan naar mijn kerk. Ik dank God voor de twee dromen. Door de dromen besefte ik dat Jezus altijd bij me is. Ik heb een duidelijke beslissing genomen om mij geheel en al aan Hem te geven. 

In dit kwartaal is een deel van de dertiende sabbatopbrengst bestemd om twee kerken in Bengaluru te bouwen. Dank u voor uw gaven. 
