---
title:  De eerste leerlingen van de grote leraar
date:   29/10/2020
---

Het ene moment zijn ze een groep gewone herders die zorgen voor een doorsnee kudde schapen buiten een klein stadje. Het volgende moment zijn ze de ontvangers van een verbijsterende verschijning van engelen. Zij ontvangen verrassend, wonderbaarlijk en wereldschokkend nieuws. Door die verschijning zijn ze gemotiveerd het kind te zoeken dat de engelen aankondigden.

`Lees Lucas 2:8-20. Stel je voor dat je bij die herders staat en in de voederbak staart. Wat zou jij zien?`

We moeten bewondering hebben voor de eerste leerlingen van de grote leraar: Jozef en Maria en de herders. De bescheiden omstandigheden van Jezus’ geboorte wijzen niet op het wonder van de menswording, namelijk dat God door dit kind één is geworden met de mensheid. Met behulp van visioenen, dromen en engelen zijn deze eerste leerlingen van Hem echter in staat verder te kijken dan waar de geboorte van Jezus oppervlakkig gezien voor stond. De herders delen met anderen de identiteit van dit kind, dat Hij ‘een redder is, de Messias.’ (Lucas 2:11; vgl. met 2:17)

`Lees Matteüs 2:1-12. Hoe reageren de wijzen op het nieuws van de geboorte van Jezus? Hoe reageert Herodes? `

Zelfs voordat Jezus zijn eerste gelijkenis heeft uitgesproken of zijn eerste wonder heeft verricht, is de grote leraar onze aanbidding waardig vanwege wie Hij is. Om het latere dienstwerk van Jezus ten volle op waarde te kunnen schatten, moeten we ons bij deze vroege leerlingen, de wijzen, voegen in hun aanbidding van de grote leraar. Degene wiens leringen we bewonderen is meer dan een wijze leraar. Hij is God die onder de mensen gaat wonen. Christelijk onderricht vindt zijn wortels in de aanbidding van Christus. Wij worden samen met deze wijzen, herders en engelen geroepen Christus te aanbidden als de pasgeboren Koning en om in het kind Jezus de realiteit van God zelf te zien. 

Denk na over wat de menswording van Jezus betekent met betrekking tot het karakter van God. De Schepper van het hele universum, dat zo groot is dat we het niet kunnen bevatten, ‘vernederde zich’ door mens te worden, te leven zoals Jezus leefde en te sterven aan het kruis. Hij droeg de straf voor onze zonden. Waarom is dit goed nieuws? 

`Matteüs 2:1-12 — Hoe werd er op de geboorte van Jezus gereageerd?`
