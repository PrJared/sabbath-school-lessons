---
title:  Zendingsbericht
date:   11/12/2020
---

#### Een wereldreis om Christus te vinden

_Brijesh Kumar (27), India_

Brijesh Kumar verbleef zonder werk in de hoofdstad van Indonesië, Jakarta. ‘Er moet toch iets zijn dat ik kan doen’, zei de 23-jarige Indiase man tegen een Indiase vriend die hem onderdak had geboden. ‘Kan jij me aan een baan helpen?’ In 2014 was Brijesh uit India weggegaan om een studieschuld af te betalen. Zijn ouders hadden geld geleend van vrienden, maar het geld was op voordat hij afstudeerde. Degenen die zo vrijgevig waren geweest, wilden hun geld nu terug. Brijesh’ vriend kon hem niet helpen, maar hij stelde Brijesh voor aan iemand die 2000 Amerikaanse dollars vroeg om een vluchtelingenaanvraag te regelen. Brijesh bezat slechts 1000 dollar, en dit geld was eigenlijk bedoeld om naar zijn ouders te sturen. Toch bedacht hij dat hij als vluchteling meer geld kon verdienen. Hij overhandigde het geld en binnen een week zou hij aan boord mogen gaan van een schip dat hem naar de Verenigde Staten bracht. 

Zes maanden later betrad hij een klein schip dat aan de kust van Java lag. Op dat schip bevonden zich ook achttien andere Indiase mensen en zestien Nepalezen. Elk van hen wachtte op een vluchtelingenaanvraag. Twee Indonesiërs hadden de leiding over het schip. De reis was zwaar. Na twee dagen was er geen eten meer. Twee dagen later was ook het water op. Brijesh ving wat regenwater op om te drinken. Op de zevende dag liet de kapitein weten dat er nog maar weinig brandstof was. Na een paar uur verscheen er een stuk land aan de horizon. Het schip meerde aan en de passagiers en de bemanning werden meteen gevangen genomen. Ze waren aangekomen op Yap, een eiland in Micronesia. Brijesh en de anderen verbleven zes maanden lang in een werf. Amerikaanse politiemannen en FBI-agenten ondervroegen hen. Geestelijken van verschillende christelijke denominaties voorzagen hen van voedsel en andere benodigdheden. Ze spraken over Jezus. Brijesh had nog nooit over Jezus gehoord en het interesseerde hem niet. Hij hoopte nog steeds op een vluchtelingenstatus, maar de Micronesische autoriteiten waren van plan hem naar India terug te sturen. 

Naarmate de maanden verstreken, kwamen er steeds minder bezoekers. De autoriteiten lieten dekzeilen bezorgen voor geïmproviseerde tenten. Voedsel was schaars. Brijesh had geen hoop meer. Tot het moment dat een predikant, Karemeno Ifa, naar het eiland kwam met een lading zeecontainers. Brijesh en de anderen huilden toen ze ontdekten dat deze containers overladen waren met eten en kleding. Karemeno kwam regelmatig langs en de groep mannen verzamelde zich om hem heen om naar hem te luisteren. ‘Waarom kom je om ons te helpen; de andere priesters en predikanten zijn toch al weggegaan?’, vroeg er één. ‘Omdat Jezus meer van jou houdt dan ik’, antwoordde hij. ‘Hij probeert je te redden. Hij wil je bevrijden.’ Hij legde uit dat hij een adventistische predikant was. Omdat ze prangende vragen bleven stellen, gaf hij ook onwillig toe dat hij niet at om hen voedsel te kunnen brengen. De gestrande passagiers huilden toen ze dat hoorden. Diezelfde dag gaven negen Nepalezen hun hart aan Jezus. Ze zetten een speciale tent op die dienst moest doen als kerk en ze begonnen de sabbat te houden. 

Brijesh zag de verandering in de Nepalezen. Gewoonlijk vochten ze met de Indiërs om brood, maar nu waren ze vriendelijk en deelden ze wat ze hadden. Op een sabbat nodigde een Nepalese man Brijesh uit om naar de tent te komen voor een kerkdienst. Binnen werd hij verwelkomd door negen Nepalezen die voor hem, zijn familie en zijn toekomst baden. Brijesh ontspande zich. Hij vond het fijn om bij hen te zijn. Hij ontving een Bijbel en begon erin te lezen en te bidden. Een Nepalese vriend vertelde hem dat er antwoord zou komen op zijn gebeden als hij tot God bad in de naam van Jezus. Hij besloot een poging te wagen. ‘Lieve God, ik leg al mijn zorgen en problemen bij Jezus Christus neer’, bad hij. ‘In de naam van Jezus bid ik dit, amen.’ Toen hij zijn ogen opende, voelde het alsof hij zweefde. Hij pakte het geliefde amulet dat om zijn nek hing en gooide het in zee. Hij wilde Jezus volgen. Brijesh trok zijn vluchtelingenaanvraag in en ging terug naar India. Twee- en een half jaar nadat hij Indonesië had verlaten, kwam hij aan op het vliegveld van New Delhi. 

Vandaag de dag werkt Brijesh bij Global Mission en studeert hij aan de Spicer Adventist University om predikant te worden. In de afgelopen twee jaar hebben zijn Bijbelstudies ertoe geleid dat vier mensen hun hart aan Jezus gaven en velen bereiden zich voor op de doop. Zijn ouders, die de schuld konden afbetalen in de tijd dat hij op Yap verbleef, volgen ook Bijbelstudies. Brijesh heeft nog steeds contact met de negen Nepalezen. Allemaal zijn ze trouwe adventisten in Nepal. Een andere Indiër is ook adventist geworden en hij heeft een kledingwinkel in India. De andere passagiers is Brijesh uit het oog verloren. ‘Ik wil anderen vertellen over de HEER’, zei hij. ‘God heeft me gered toen ik met lege handen stond.’ 
