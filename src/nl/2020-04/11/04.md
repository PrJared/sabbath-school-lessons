---
title:  Werk en uitmuntendheid
date:   08/12/2020
---

`Lees in vogelvlucht Exodus 25:10-30:38. Hoezeer lette God op kleinigheden toen Hij Mozes vroeg een ‘ontmoetingstent’ op te richten? Wat vertelt dit ons over Gods karakter?`

Toen God Mozes zei een tent ‘voor Hem’ te bouwen, had Mozes kunnen zeggen: ‘Geen probleem, Heer! Ik zet tenten op sinds ik 40 jaar geleden wegging uit Egypte. ... Een momentje alstublieft!’ Voor elke man die toen deel was van die halfnomadische cultuur van Midjan, was het opzetten van een tent een simpel klusje. Dat had hij geblinddoekt kunnen doen. Hij had daar niet eens over hoeven na te denken. Hij had met zijn gedachten bij andere, veel belangrijkere dingen kunnen zijn. Wat Mozes misschien niet had verwacht, was een zeer gedetailleerde serie bouwplannen voor een verder zeer eenvoudige bouwkundige structuur. Daar komt dan nog een lange lijst met ‘aanwijzingen’ bij met betrekking tot elk meubelstuk daarbinnen, evenals voor de kleding van de priesters. Alles bij elkaar zijn het bijna 150 stukjes gedetailleerde uitleg. Om een eenvoudige tafel te maken, moest Mozes een procedure in zeven stappen doorlopen (Exodus 25:23-30). Deze aandacht voor detail, die God toonde in de bouw van zijn tent, wijst op zijn verlangen naar voortreffelijkheid. Dat geldt later ook voor de instructies wat betreft het brengen van offers. Het gaat om niets minder dan het maken van een meesterwerk. De materialen waren van de hoogste kwaliteit, het ontwerp was onberispelijk en het handwerk moest uitstekend zijn. De boodschap was duidelijk: ‘God accepteert geen slordig werk!’ 

De standaard lijkt dus wel hoog te zijn, maar God zelf gaf niet alleen de impuls, maar ook de menselijke hulpbronnen om het doel te bereiken. God geeft daarvoor zelf aan de mensen de benodigde vaardigheden (Exodus 31:1-6; 35:30-36:1). Deze mannen waren ‘vervuld met de Geest’ en dat gaf hun bekwaamheid en kennis in alle soorten vakmanschap. Daardoor verliep de bouw van de ontmoetingstent en het meubilair zoals ‘de Heer heeft bevolen’. De twee hoofdontwerpers waren daarnaast ook begiftigd met het vermogen ‘hun kennis over te dragen’. Zo bleven hun kennis en vaardigheden behouden voor de Israëlitische gemeenschap. Deze twee personen worden in het verhaal genoemd als de door God gekozen leiders, maar andere mensen ontvingen soortgelijke gaven en namen ook deel aan het werk (Exodus 36:1-2; 35:34). Dat we zondige, gevallen mensen zijn, is geen geldig excuus om een taak met minder dan uiterste toewijding uit te voeren. God verwacht van ons dat we altijd zo goed mogelijk presteren en onze talenten, vaardigheden, tijd en opleiding goed gebruiken voor goede doelen.

`Exodus 25:10-30:38 Waar lette God op en wat zegt dit over Zijn karakter?` 
