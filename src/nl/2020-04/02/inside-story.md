---
title:  Zendingsbericht
date:   09/10/2020
---

#### 'Je overleeft dit niet'

_Kubera, 31, India_

Mijn ouders groeiden op in een dorp dat zich in het binnenland van India bevindt. Beiden kwamen uit een niet-christelijke familie. Na hun huwelijk verhuisden ze naar de grote stad Bengaluru, waar mijn vader werkte als politieagent. Mijn moeders eerste zwangerschap verliep niet zonder problemen. Nadat de bevalling door een keizersnede had plaatsgevonden, liet de arts haar weten dat dit haar leven zou kosten. Dit nieuws kwam hard aan bij alle aanwezigen, maar ze waren dol op de baby. Het was een gezonde en knappe jongen. ‘Je baby is zo lief’, zei één patiënt. ‘Wil je hem aan mij geven?’ ‘Ik zal hem adopteren’, verklaarde de arts. ‘Jij overleeft dit niet.’ 

Toch zei een christelijke verpleegster, Sarala, tegen moeder dat ze de hoop niet op moest geven. ‘Er is een God die Jezus heet’, vertelde ze. ‘Als je in Jezus Christus gelooft, komt alles goed.’ ‘Ik ken die God niet’, zei moeder zwak. ‘Wil je voor me bidden? Kan je ons helpen?’ Moeder gleed weg in een diepe slaap. Terwijl ze sliep, legde Sarala een hand op haar hoofd en bad ze tot Jezus. Tot ieders verbazing herstelde moeder en keerde ze drie dagen later naar huis terug met het kind. Van verscheidene patiënten had moeder over het gebed van de zuster gehoord en ze realiseerde zich dat Jezus haar leven had gered.

Ze besloot Jezus te aanbidden, maar ze wist niet naar welke christelijke kerk ze dan zou moeten gaan. Vader nam haar meteen mee naar een Adventkerk. Hoewel hij geen gelovige was, kende hij de verschillende kerken in de stad en hoe ze aanbaden. Eén van zijn eigen vrienden had hem verteld dat alleen de Adventkerk de Jezus van de Bijbel in alles gehoorzaamde. ‘Dit is de juiste kerk’, zei vader stellig. ‘Daar moet je naartoe gaan om Jezus te aanbidden.’ In de daaropvolgende veertien jaar bracht moeder nog zeven andere kinderen ter wereld. Vandaag de dag is haar oudste zoon conferentievoorzitter in India. Haar tweede zoon is predikant in Ierland. Haar derde zoon is predikant in Bengaluru. Drie dochters werken als onderwijzeressen in adventistische scholen. De resterende twee zonen zijn actieve leden. Ik ben de jongste. Moeder zou sterven na de geboorte van haar eerste kind. Toch is het door gebed en geloof in Jezus dat ze nu leeft en het leven gaf aan acht trouwe adventisten. Op dit moment is mijn moeder, die net zoals ik maar één naam heeft, Kamalamma, een gezonde oma van 72 jaar met acht kleinkinderen. In mijn jonge jaren heeft mijn moeder me altijd herinnerd aan Gods woorden, ‘Maar kan een vrouw haar zuigeling vergeten of harteloos zijn tegen het kind dat zij droeg? Zelfs al zou zij het vergeten, Ik vergeet jou nooit’ (Jesaja 49:15 ). Door haar geloof wandelt mijn grote familie met Jezus. 

In dit kwartaal is een deel van de dertiende sabbatopbrengst bestemd om twee kerken te bouwen in Bengaluru, de plaats waar Kubera en zijn moeder wonen. Dank u voor uw gaven.
