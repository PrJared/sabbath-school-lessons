---
title:  Kärlekens krav
date:  23/09/2020
---

Kärleken till Kristus visar sig alltid i handlingar och får oss att göra något för den förlorade mänskligheten. Paulus uttryckte det klart: ”Kristi kärlek lämnar mig inget val” (2 Kor. 5:14). Kristen tro är inte primärt att lämna något ont för att bli frälst. Jesus ”lämnade” inte något ont i himlen för att kunna bli frälst. Han lämnade något gott för att andra skulle kunna bli frälsta. Han inbjuder oss inte bara till att ge vår tid, våra förmågor och skatter åt honom; han inbjuder oss att ge våra liv. I ett morgonmöte med lärjungarna vid Galileiska sjön gav Jesus en lysande beskrivning av den gudomliga kärleken.

`Läs Joh. 21:15–19. Vilken fråga ställde Jesus till Petrus tre gånger, och vad var Petrus svar? Varför ställde Jesus frågan tre gånger?`

Petrus förnekade sin Herre tre gånger, och Jesus fick en kärlekens respons från Petrus läppar tre gånger. I närvaro av lärjungarna återuppbyggde Jesus Petrus förtröstan på att han var förlåten av gudomlig kärlek och att Jesus fortfarande hade arbete som han ville att Petrus skulle uträtta för hans sak.

`Läs Jesus svar på Petrus bekräftelse av sin kärlek till honom i Joh. 21:15–19. Vad sade Jesus att Petrus skulle göra?`

Gudomlig kärlek är aktiv, inte passiv. Genuin kärlek är mer än en varm känsla, mer än en trevlig tanke. Den omfattar överlåtelse. Kärleken får oss att handla. Den leder oss att nå ut till en förlorad värld, till Guds barn i desperat behov av hans kärlek. När Jesus sade till Petrus: ”För mina lamm på bete” var det både en befallning och en förtröstansfull återförsäkran. Mästaren manade till en kärlekens respons, och han uppmuntrade också Petrus. Han visade att han fortfarande hade arbete för Petrus att utföra, trots hans skamliga handling när Jesus tillfångatogs. Då hade Petrus inte bara förnekat att han kände honom utan han förnekade det även genom att svära, precis som Jesus sagt att han skulle komma att göra.

Vad är poängen? Du kan ha svikit din Herre på ett fruktansvärt sätt eller förnekat honom genom dina handlingar. De goda nyheterna är att nåden alltid är tillgänglig, och att Gud inte är färdig med dig än. Det finns alltid plats för dig i hans verk om du vill.

`Har du någonsin känt att du har ”förnekat” Herren? Vilken tröst kan i så fall den här berättelsen om Petrus ge dig?`