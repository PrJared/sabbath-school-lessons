---
title:  Jesus självutgivande kärlek
date:  20/09/2020
---

Aposteln Paulus uppmuntrar oss att ”låta” eller ”tillåta” Kristus sinnelag att bo i oss. Detta leder oss till några fascinerande frågor. Hurdant var Kristus sinnelag? Vad styrde hans tankemönster? Vad var kärnan i hans tankar?

`Läs Fil. 2:5–11. Hur beskrivs Jesus här?`

Från all evighet var Jesus lik Gud. Paulus uttrycker denna eviga sanning: ”Han ägde Guds gestalt men vakade inte över sin jämlikhet med Gud” (Fil. 2:6). Ordet ”gestalt” kommer från grekiskans morfe. Det betyder själva kärnan i någonting. Det kopplar samman två likvärdiga ting. The SDA Bible Commentary beskriver det så här: ”Detta jämställer Kristus med Fadern och placerar honom långt över all annan makt. Paulus betonar detta för att bättre avbilda djupen av Kristus frivilliga förödmjukelse” (vol. 7, s. 154). Ellen White talar om Kristus eviga natur och tillägger: ”I Kristus finns livet, det ursprungliga livet som inte har lånats eller tilldelats” (Messias, s. 492).

Jesus som var lik Gud från all evighet ”avstod från allt” (Fil. 2:7). Detta är också ett fascinerande uttryck i grekiskan. Det betyder ordagrant ”uttömde sig” från sina privilegier och rättigheter som Guds like. Han gjorde det för att ta en människas gestalt och bli mänsklighetens ödmjuka tjänare. Som tjänare uppenbarade han himlens kärlekslag för hela universum och utförde till slut den yttersta kärlekshandlingen på korset. Han gav sitt liv för att rädda vårt, för evigt.

Det centrala i Jesus tänkande var självuppoffrande kärlek. Att följa Jesus innebär att vi älskar som han älskade, tjänar som han tjänade och arbetar som han gjorde. Att tillåta Jesus att genom sin heliga Ande uttömma oss från våra själviska ambitioner kommer att kosta oss något. För Jesus kostade det allting. Men Bibeln säger om honom: ”Därför har Gud upphöjt honom över allt annat och gett honom det namn som står över alla andra namn” (Fil. 2:9).

Det kommer att finnas uppoffringar under resans gång, men glädjen i att tjäna kommer att uppväga dem. Den eviga glädjen av att leva med Kristus i all evighet kommer att göra att varje uppoffring vi gör här på jorden verkar betydelselös.

`Vad betyder det att låta sitt jag dö för Kristus skull? När har du upplevt det?`