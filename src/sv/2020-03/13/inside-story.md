---
title:  Missionsnytt
date:  25/09/2020
---

#### Äntligen fri

Marias mamma tog till drastiska åtgärder för att övertyga sin dotter Maria att avstå från Kristus. Två gånger hade hon försökt döda Maria. Och två gånger hade Maria undkommit döden.

När de var på en restaurang lade mamman en stark sömntablett i Marias glas i ett ögonblick när Maria inte märkte det. Med Marias yngre systers hjälp bar hon sin medvetslösa dotter till bilen och körde henne till deras hemby i Guinea. Marias femårige son Mark blev tvungen att följa med.

Marias mamma var en rik företagare, och familjens ägor i byn innehöll en flervåningsherrgård, ett lyxigt pensionat och flera andra byggnader. Ett högt staket omringade området, och en väktare bevakade porten. Maria blev inlåst i ett sovrum.

Den här gången hade Marias mamma anlitat en nigeriansk medicinman.

”Din mamma berättade för mig att hon har försökt och misslyckats med att döda dig många gånger”, sa han till Maria. ”Men jag har något mäktigare än din Jesus som du tror har räddat dig.”

Han blandade ut ett pulver i vatten och tvingade Maria att dricka alltsammans. Med Marias mammas hjälp täckte han senare hela hennes kropp med en salva. Marias hud blev sårig, och nästa dag blödde hon överallt.

Marias son Mark förstod inte vad som hände med hans mamma. Men han kom ihåg hur han brukade be tillsammans med henne varje kväll innan han lade sig. Han bad Marias lillasyster Hadja att be med honom.

Sju månader gick. Maria blev så svag att hon knappt kunde röra sig. Hadja blev rädd och ringde en av Marias adventistvänner. Adventister i hela Guinea bad sedan för Maria. Efter några dagar ringde adventistvännen till Hadja.

”Jag vet att det skulle vara svårt för Maria att resa, men kan du hjälpa henne att fly?” frågade han.”Jag skickar pengar.”

Hadja lovade att försöka. Hon såg sin chans en fredagsmorgon när hennes mamma var på affärsresa. Medicinmannen lämnade huset i ett ärende, och Hadja skickade väktaren för att köpa något i affären. Snabbt öppnade hon grinden, stoppade en bil och betalade föraren för att köra Maria och Mark till samfundskontoret i Conakry.

Nästa morgon, på sabbaten, smorde församlingsföreståndaren Maria med olja och bad för henne i kyrkan. Några timmar senare ringde det i Marias mobiltelefon. Det var ett samtal från ett okänt nummer. Först vågade hon inte svara, men personen fortsatte att ringa. Det var Marias lillasyster Hadja. ”Jag ville bara berätta att jag vet att du kommer att bli frisk nu”, sa hon.

”Varför säger du så?” frågade Maria. ”Det har väl inte hänt mamma något?”

”Nej, inte mamma”, svarade Hadja. ”Men med medicinmannen från Nigeria. Han föll från andra våningen i vårt hus och dog omedelbart.” Nästa dag började Marias sår försvinna.

Maria har gett upp allt för Jesus. Hennes mamma vill fortfarande döda henne, så hon och Mark gömmer sig och kan inte åka hem. Men Marias kärlek till Jesus är stark. ”Jag drömmer om att se mitt folk bli kristet”, säger hon. ”Jag kan inte behålla Jesus kärlek för mig själv.”