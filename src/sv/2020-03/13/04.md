---
title:  Paulus, Guds utvalda redskap
date:  22/09/2020
---

När Paulus tog emot Jesus förvandlades hela hans liv radikalt. Kristus gav honom en helt ny framtid. Han ledde honom ut ur hans bekvämlighet till erfarenheter som han knappast skulle ha kunnat föreställa sig. Genom den heliga Andens ledning förkunnade aposteln Paulus Guds Ord för tusentals människor i hela Medelhavsregionen. Hans vittnesbörd förändrade kristenhetens och världens historia.

`Läs Apg. 9:3–6, 10–20. Vad hade Jesus för syfte med Paulus liv?`

Jesus väljer ofta de mest otänkbara kandidater till att vittna om hans namn. Tänk på de besatta, den samariska kvinnan, en prostituerad, en tullindrivare, galileiska fiskare, och nu en häftig förföljare av den kristna tron. Alla blev de förvandlade genom nåden och sedan utsända för att med glädje i sina hjärtan berätta om vad Kristus gjort i deras liv. Ingen tröttnade någonsin på att berätta det. Vad Kristus hade gjort för dem var så fantastiskt att de måste berätta om det. De kunde inte hålla tyst.

`Läs Apg. 28:28–31 och 2 Tim. 4:5–8. Vad var Paulus respons på Guds kallelse?`

Mot slutet av sitt liv, i husarrest i Rom, bekräftade Paulus: ”det är till hedningarna som Gud nu har sänt frälsningen. De kommer att lyssna” (Apg. 28:28). Det står att han tog emot alla som besökte honom och förkunnade Guds Ord för dem (Apg. 28:30, 31). Mot slutet av sitt liv manade han Timotheos att arbeta som evangelist, och Paulus kunde säga om sig själv: ”Jag har kämpat den goda kampen, jag har fullbordat loppet, jag har bevarat tron” (2 Tim. 4:7).

Även om vår kallelse kanske inte är lika dramatisk som Paulus kallar Gud var och en av oss till att delta i hans verk för att förändra världen. Det är uppenbart att trots alla prövningar som Paulus mötte under åren (se 2 Kor. 11:25–30) förblev han trogen till sin kallelse i Herren. Berättelsen om hur denne f.d. förföljare av Jesus efterföljare blev den mest inflytelserika och betydelsefulla försvararen av den kristna tron (med undantag av Jesus) förblir ett kraftfullt vittnesbörd om vad Herren kan göra genom den som helgar sitt liv för arbete åt Herren.

`Vad har Gud kallat dig till att göra? Vad är din upplevelse av att följa hans kallelse?`