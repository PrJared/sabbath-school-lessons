---
title:  Kärlekens överlåtelse
date:  24/09/2020
---

I slutet av samtalet mellan Petrus och Jesus ser vi två män gå på stranden. När vågorna slår mot stranden berättar Jesus för Petrus vad lärjungaskap kostar. Han vill att Petrus ska veta vad han kommer att möta när han tar emot Jesus inbjudan: ”För mina lamm på bete.”

`Läs Joh. 21:18, 19. Vad sade Jesus till Petrus om vad lärjungaskap kostade? Varför tror du att Jesus berättade det redan nu?`

Med dessa ord förutsade Kristus Petrus kommande martyrskap. Hans händer skulle sträckas ut på ett kors. I denna uppenbarelse gav Kristus Petrus ett val. Han erbjöd honom livets största glädje: att få se människor vunna för Guds rike. På pingstdagen skulle han få se tusentals människor komma till Kristus. Han skulle utföra underverk i Jesus namn och förhärliga honom inför tusentals personer. Han skulle ha den eviga glädjen av gemenskap med Kristus i hans mission.

Men det privilegiet hade sitt pris. Det skulle kräva en uppoffring, en yttersta uppoffring. Petrus ombads att överlåta sig med vidöppna ögon. För nu visste Petrus att ingen uppoffring var för stor för att få delta med Jesus i hans mission i världen.

`Läs 1 Joh. 3:16–18. Hur beskriver Johannes kärleken?`

I evigheten kommer ingenting vi någonsin gjort att kännas som en uppoffring. Tid och ansträngningar som vi har investerat i våra liv kommer att kännas rikligt belönade. Vilken glädje är det inte att låta kärleken bli till handlingar och avsikter till överlåtelse. Livets största glädje och bestående lycka kommer när vi fullföljer meningen med vår existens genom att förhärliga Gud genom vårt sätt att leva och dela med oss av hans kärlek och sanning till världen. Som Jesus så träffande sade: ”Vet ni detta är ni saliga om ni också handlar så” (Joh. 13:17).

`Det är svårt att förstå tanken på evigheten när allt vi känner till är en liten bit av tid. Men försök så gott du kan att föreställa dig evigt liv, ett evigt gott liv, bättre än någonting vi kan ha här. Med det perspektivet blir det lättare att inse varför ingenting här, under denna korta sträcka av tid, kan vara värt förlusten av löftet om evigt liv som vi har i Jesus.`