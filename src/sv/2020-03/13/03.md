---
title:  Överlåtelsens kall
date:  21/09/2020
---

Föreställ er att ni är Petrus och Johannes. Det är en vacker galileisk morgon. Solen har just gått upp och föst bort den kyliga nattluften. Ni tänker bara på en sak: att fiska, att få mycket fisk. Fisket har gått bra på sistone, och ni ser fram emot ännu en bra fiskedag. I det tidiga morgonljuset ser ni honom närma sig, Jesus från Nasaret. Ni har ingen aning om att inom några minuter kommer era liv att vara helt förändrade. Ni kommer aldrig att vara desamma igen.

`Läs Matt. 4:18–20. Varför tror du att Petrus och Johannes var beredda att genast lämna allt och följa Kristus? Vad finns det i texten som antyder att Jesus kallade dem till ett högre syfte än fiske?`

Troligen visste dessa män något om Jesus sedan en tid tillbaka, men de hade inte helt överlåtit sig åt honom. Kan det ha funnits någonting gudomligt hos Kristus, någonting i hans sätt att vara, ord och handlingar som antydde för dessa galileiska fiskare att han inbjöd dem till en gudomlig kallelse? Det är troligt att de lämnade sina båtar, sitt yrke och sin bekanta omgivning för att följa honom eftersom de insåg kallelsen till ett högre syfte, till ett extraordinärt syfte. Gud kanske inte kallar dig till att lämna ditt yrke idag, men han kallar dig till ett extraordinärt syfte: att dela hans kärlek och vittna om hans sanning för att förhärliga hans namn.

`Betrakta tullindrivaren Matteus kallelse i Matt. 9:9. Vad ser du som är ganska anmärkningsvärt där?`

I den romerska världen var tullindrivarna ofta kriminella som missbrukade sin offentliga makt till att förtrycka vanligt folk. De var bland de mest hatade och föraktade i hela Israel. Kristus inbjudan ”Följ mig” pekar därför på att Matteus hade hört om Jesus och i sitt hjärta längtade efter att följa honom. När inbjudan kom var han redo. Det är troligt att han var häpen över att Kristus accepterade honom och inbjöd honom att bli en av hans lärjungar.

Djupt inne i allas våra hjärtan finns en längtan efter någonting mer i livet. Vi vill också leva för någonting som är värt att leva för, ett större, ädlare syfte. Därför kallar Kristus oss, liksom han kallade Matteus, att följa honom.

`Tänk på vad människor har lämnat för att följa Jesus. Vad har gjort att de tyckt att det varit värt det?`