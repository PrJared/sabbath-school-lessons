---
title:  Studiehjälp
date:  11/09/2020
---

Läs Mark. 5:25–34.

”Den undrande skaran som trängdes runt omkring Jesus märkte inte någon livgivande kraft. Men när den sjuka kvinnan hade tro att hon skulle bli botad och räckte ut sin hand för att röra vid honom kände hon den läkande kraften. Så är det också i andliga sammanhang. Att tala om kristendom på ett lättvindigt sätt eller att tillbe utan andlig hunger leder inte till något resultat. Och vi kan aldrig få andlig läkedom om vi bara har en intellektuell tro som erkänner att han är världens Frälsare. Tron som ger oss frälsning är inte detsamma som att ta emot evangeliet med sitt förstånd … Det räcker inte att ha en tro om Kristus, vi måste tro på honom. Den enda tro som verkligen kan bli till nytta för oss är tron som griper tag i honom som en personlig Frälsare och som tar emot hans förtjänst för egen räkning.

Himlen har valt att Kristus ska uppenbaras för världen genom att vi bekänner att han är trofast. Vi ska erkänna hans nåd så som den har blivit förkunnad genom heliga män i forntiden. Men det som kommer att ha störst effekt är att vi berättar om vad vi själva har upplevt. Vi är Guds vittnen när vi visar att en kraft som kommer från Gud är verksam i oss. Varje enskild människa har ett liv som skiljer sig från alla andras, och en erfarenhet som i allt väsentligt också skiljer sig från andras. Gud vill att när vårt tack stiger upp till honom ska det präglas av vår egen personlighet. Dessa värdefulla erkännanden prisar hans härliga nåd. När de understöds och bekräftas av ett kristet liv har de en oemotståndlig kraft som verkar till människors frälsning” (Ellen White: Messias, s. 317, 318)

**Samtalsstart**

Har du vittnat i en domstol någon gång? Vad är det enda man får berätta då? Varför är det viktigt?

**Förbön**

Ha en bönestund utifrån vad som står i fredagens studiehjälp.

**Samtalsfrågor**

Finns på nästa sida

**Samtalsfrågor**

`1. 	Vad är de väsentliga delarna i ett övertygande vittnesbörd? Läs Paulus vittnesbörd inför Agrippa i Apg. 26:1–23. Vad var grunden i hans vittnesbörd?`

`2. 	Varför tror du att vårt personliga vittnesbörd om vad Kristus har gjort för oss är så kraftfullt? Men hur svarar du på frågan: Okej, det är vad som hänt dig, men om jag nu inte har den sortens erfarenhet? Varför skulle din erfarenhet kunna lära mig något om varför jag borde följa Jesus?`

`3. 	Vad finns det som du vill undvika när du vittnar för en icketroende?`

`4. 	Fundera över frågan om frälsningsvisshet. Varför är den en så viktig del av den kristna erfarenheten? Hur kan vi vara övertygade om vår egen frälsning utan att samtidigt vara förmätna?`