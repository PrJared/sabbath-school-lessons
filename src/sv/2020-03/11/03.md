---
title:  Det personliga vittnesbördets förvandlande kraft
date:  07/09/2020
---

Johannes och Jakob var kända som ”Åskans söner” (Mark. 3:17). Det var faktiskt Jesus som gav dem det öknamnet. En uppvisning av Johannes häftiga sinnelag kom när Jesus och hans lärjungar färdades genom Samarien. När de försökte finna natthärbärge mötte de motstånd på grund av samariernas fördomar mot judarna. De fick inte ens det enklaste logit.

Jakob och Johannes tänkte att de hade lösningen på problemet. ”Då sade hans lärjungar Jakob och Johannes: ’Herre, skall vi kalla ner eld från himlen som förgör dem?’ ” (Luk. 9:54). Jesus tillrättavisade bröderna, och de lämnade alla byn i stillhet. Jesus väg var kärlek, inte aggressivt tvång.

I Jesus kärleks närvaro förvandlades Johannes häftighet och vrede till kärleksfull vänlighet och en mild, medkännande anda. I Johannes första brev förekommer ordet kärlek nära fyrtio gånger och i dess olika former 50 gånger.

`Läs 1 Joh. 1:1–4; 3:1; 4:7–11 och 5:1–5. Vad säger dessa texter om Johannes vittnesbörd och den förvandling som ägde rum i hans liv tack vare hans kontakt med Jesus?`

Det finns en evig princip som är universums lag. Ellen White förklarar den principen väl: ”Att använda makt eller våld strider mot Guds rikes principer. Gud vill bara ha en tjänst som kommer från kärlek. Det går inte att tvinga någon till att visa kärlek. Ingen kan vinna kärleken genom att använda tvång eller makt. Det är bara kärlek som kan skapa kärlek” (Messias, s. 20).

När vi har överlämnat oss till Kristus lyser hans kärlek igenom oss till andra. Det största vittnesbördet om kristen tro är ett förvandlat liv. Det innebär inte att vi inte begår misstag och att vi tidvis kanske inte är de kärlekens och nådens kanaler som vi borde vara. Men det betyder att vi vill att Kristus kärlek ska få flöda från våra liv så vi blir till välsignelse för andra runt omkring oss.

`Hur bra tycker du att du återspeglar Kristus kärlek till andra? Vad blir dina slutsatser av ditt svar?`