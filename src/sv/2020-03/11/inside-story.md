---
title:  Missionsnytt
date:  11/09/2020
---

#### Det är inte bara att acceptera sin fattigdom

Renu Ara Begum i Bangladesh är en av medlemmarna i en ADRA-grupp som heter Dorua Mohila. Hon är 34 år gammal och har tre barn. Nyligen fick hon en utmärkelse för att hon är en sådan fantastisk ledare i sin grupp. Genom hennes ledarskap har många kvinnor fått ett bättre liv.

Men så har det inte alltid varit. Som så många andra fattiga i Bangladesh kämpade hennes man för att få bostad och mat åt familjen. Han drog en rickshaw, och familjen hade inget hus. De byggde ett skydd av käppar och plast för att hålla regnet borta, och de fick nöja sig med en till två måltider per dag.

År 2012 fick Renu höra om en otrolig organisation som hjälpte människor att ta sig ur fattigdomen – var det verkligen sant? Kunde det vara möjligt? Hon fick reda på att ADRA var en kristen organisation. Därför misstänkte hon att detta var ett sätt att försöka omvända människor till kristendomen, så hon var lite orolig och rädd. Till att börja med vågade hon inte gå med i gruppen. Men när hon såg att flera av hennes grannar som varit lika fattiga som hon började få ett bättre liv, gick hon med och började få utbildning. Hon började regelbundet spara en mycket liten summa så att hon till slut kunde ta ett litet lån för att försöka bidra till sin familjs försörjning.

Sitt första lån tog hon efter sex månader. Summan var ca 550 kronor, och med de pengarna startade hon en liten teservering nära hemmet. Snabbt kunde hon betala tillbaka lånet, och efter ett år tog hon ett större lån på ca 1 500 kronor. För det köpte hon en ko. Genom att sälja mjölk och mjölkprodukter samt en kalv kunde hon sedan betala tillbaka lånet, och hennes familj kunde inkludera mjölk och mjölkprodukter i sin kost!

Något år senare tog hon ett ännu större lån på ca. 2 500 kronor och arrenderade en bit mark där hon och hennes man kunde odla grönsaker. Hon hade lärt sig vikten av näringsriktig mat. Nu hade familjen mjölkprodukter, grönsaker och spannmål i tillägg till det vanliga riset som de alltid åt. De fick så bra skördar att de kunde sälja en del produkter på marknaden.

Idag är Renu en av ledarna i ADRA-gruppen. Hon ger andra kvinnor tro på att det är värt att drömma om ett bättre liv, ett liv där de inte behöver acceptera sin egen fattigdom utan har en roll att spela i att förändra sin situation.

”ADRA har förändrat mitt och min familjs liv!” säger hon. ”Idag äter vi tre näringsrika måltider varje dag. Vi har bättre hälsa,  jag har råd att skicka mina barn till skolan, och vi har byggt ett ordentligt hus. Min man och jag arbetar tillsammans, och vi har mycket större kärlek och respekt för varandra än tidigare. Jag trodde aldrig att detta skulle vara möjligt! ADRA har också gett mig en starkare tro på att Gud verkligen ser till oss fattiga – de har levt ut sin tro på ett fantastiskt sätt.”