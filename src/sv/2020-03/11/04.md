---
title:  Dela med dig berättelsen om Jesus
date:  08/09/2020
---

Vilka var de första missionärer Jesus sände ut? De var inte bland lärjungarna. Inte heller bland hans långvariga efterföljare. De första missionärer Jesus sände ut hade varit galningar, besatta, som några timmar tidigare hade terroriserat landsbygden och skapat skräck hos människorna i de närliggande byarna.

Med övernaturlig demonisk kraft bröt en av dessa besatta kedjorna som han bundits med, gallskrek öronbedövande och skadade sin egen kropp med vassa stenar. Ångesten i deras röster återspeglade bara ångesten i deras själar (Matt. 8:28, 29; Mark. 5:1–5).

Men sedan mötte de Jesus, och deras liv förvandlades. De skulle aldrig bli desamma igen. Jesus drev ut de plågande demonerna ur deras kroppar till en svinhjord och över en klippa till sjön (Matt. 8:32–34; Mark. 5:13, 14).

`Läs Matt. 8:28–34. Vad hände med dessa män, och vad fann stadens befolkning när de kom ut för att se vad som hänt?`

De besatta var nu förvandlade nya män genom Kristus kraft. Stadsbefolkningen fann dem sittande vid Jesus fötter där de lyssnade till varje ord från Mästarens mun. Vi bör lägga märke till att Matteus evangelium säger att det var två besatta som befriades, medan Markus evangelium koncentrerar sig bara på en av de två. Men poängen är att Jesus återupprättade dem fysiskt, mentalt, emotionellt och andligt.

`Läs Mark. 5:18–20. Självklart ville dessa förvandlade besatta, dessa nyomvända, stanna hos Jesus, men vad sände han dem till att göra?`

”Bara under en kort stund hade de haft förmånen att lyssna till Jesus undervisning. De hade inte ens fått höra något av hans tal. De kunde inte undervisa på samma sätt som apostlarna som var tillsammans med Jesus varje dag. Men de var själva levande bevis på att Jesus var Messias. De kunde tala om vad de visste, vad de själva hade sett och hört och upplevt av Jesus makt. Varje människa som har blivit påverkad av Guds nåd kan göra detta” (Ellen White: Messias, s. 312). Deras vittnesbörd förberedde Dekapolis, tio städer vid den Galileiska sjöns kust, för att ta emot Jesus undervisning. Detta är det personliga vittnesbördets kraft.