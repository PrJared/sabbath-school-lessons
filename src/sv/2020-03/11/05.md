---
title:  Att vittna med övertygelse
date:  09/09/2020
---

`Läs 1 Joh. 5:11–13; Heb. 10:19–22 och 1 Kor. 15:1, 2. Vilken försäkran om evigt liv ger dessa texter oss som gör att vi kan vittna om vår frälsning i Kristus med visshet?`

Om vi saknar personlig frälsningsvisshet i Jesus är det inte möjligt att vittna om det för någon annan. Vi kan inte dela med oss av det vi inte har. Det finns samvetsgranna kristna som lever i ett tillstånd av ständig ovisshet och undrar om de någonsin ska bli goda nog för att bli frälsta. Som en klok, gammal förkunnare en gång sade: ”När jag ser på mig själv ser jag ingen chans att bli frälst. Men när jag ser på Jesus ser jag ingen chans att gå förlorad.” Herrens ord klingar med visshet genom tiderna: ”Vänd er till mig, folk från hela jorden, så skall ni bli hjälpta. Jag är Gud, ingen annan finns” (Jes. 45:22).

Vår Herre vill att var och en av oss får glädja sig åt frälsningen som han fritt erbjuder. Han vill att vi ska få uppleva vad det innebär att vara rättfärdiggjord genom hans nåd och fri från fördömelsen som syndens skuld medför. Paulus säger i Rom. 5:1: ”Då vi nu har gjorts rättfärdiga genom tro har vi frid med Gud genom vår herre Jesus Kristus.” Han tillägger att vi kan vara säkra på att ”Nu blir det alltså ingen fällande dom för dem som tillhör Kristus Jesus” (Rom. 8:1). Aposteln Johannes bekräftar: ”Den som har hans son har livet. Den som inte har Guds son har inte livet” (1 Joh. 5:12).

Om vi genom tro har tagit emot Jesus och han lever i våra hjärtan genom sin heliga Ande är det eviga livets gåva vår idag. Det innebär inte att när vi en gång har upplevt Guds nåd och frälsningen i Kristus kan vi aldrig förlora det (2 Pet. 2:18–22; Heb. 3:6; Upp. 3:5). Vi har alltid fritt val att gå bort från honom, men när vi en gång har upplevt hans kärlek och förstått djupet av hans offer skulle vi aldrig välja att gå bort från honom som älskar oss så mycket. Dag för dag söker vi tillfällen att dela med oss till andra av den nåd vi har fått i Jesus.

`Har du frälsningsvisshet i Jesus? Vad grundar du den på i så fall? Varför har du den? Var finner man den? Å andra sidan: om du inte är säker, varför är du inte det? Hur kan du finna den vissheten?`