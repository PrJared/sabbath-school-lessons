---
title:  Någonting värt att vittna om
date:  10/09/2020
---

`”Jag har blivit korsfäst med Kristus, men jag lever, fast inte längre jag själv, det är Kristus som lever i mig. Så långt jag ännu lever här i världen lever jag i tron på Guds son, som har älskat mig och offrat sig för mig” (Gal. 2:19, 20)`

Det kräver säkert uppoffringar att ta emot Kristus. Det finns saker han ber oss att lämna. Jesus gjorde det klart vad det skulle kosta att följa honom: ”Om någon vill gå i mina spår måste han förneka sig själv och varje dag ta sitt kors och följa mig” (Luk. 9:23). Döden på ett kors är en smärtsam död. När vi överlåter våra liv åt det Kristus förväntar sig och denna ”gamla syndiga människa” korsfästs gör det ont (se Rom. 6:6). Det gör ibland ont att ge upp omhuldade begär och livslånga vanor, men belöningen överväger klart smärtan.

Kraftfulla vittnesbörd som har en livslång påverkan på andra koncentrerar sig på vad Kristus har gjort för oss, inte vad vi har gett upp för hans skull. De koncentrerar sig på hans offer, inte på våra så kallade ”offer”.  Kristus ber oss aldrig att lämna någonting som är bäst för oss att behålla.

Men kristendomens historia är full av berättelser om människor som har fått göra enorma uppoffringar för Kristus skull. Inte så att dessa människor skulle förtjäna frälsningen eller att deras handlingar, oavsett hur osjälviska och uppoffrande de än var, gav dem meriter inför Gud. Nej, dessa män och kvinnor insåg vad Kristus hade gjort för dem och var villiga att lägga allting på offeraltaret, i linje med Guds kallelse för deras liv.

`Läs Joh. 1:12; 10:10; 14:27 och 1 Kor. 1:30. Vårt vittnesbörd grundar sig alltid på vad Kristus har gjort för oss. Samtala om några av hans nåds gåvor som nämns i dessa texter.`

Tänk i ljuset av ovan nämnda texter på vad Kristus har gjort för dig. Kanske har du varit en hängiven kristen hela ditt liv, eller möjligen har du upplevt en mer dramatisk omvändelse. Tänk efter hur god Jesus har varit mot dig och vilken mening, frid och lycka han har gett dig. Tänk på tillfällen då han gett dig styrka att komma igenom svåra erfarenheter i ditt liv.

`Vilka sorts offer har du kallats att ge för Kristus sak? Vad har du lärt dig av dina erfarenheter som kan bli till välsignelse för andra?`