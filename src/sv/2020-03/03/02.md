---
title:  En andra beröring
date:  12/07/2020
---

Det finns bara ett underverk i hela Bibeln som Jesus gjorde i två steg. Det är helandet av den blinde mannen i Betsaida. Denna berättelse innehåller en tidlös lärdom för Kristus församling idag. Den illustrerar Guds plan att använda varje troende för att leda någon annan till Jesus. Bibeln säger: ”Då de kom till Betsaida förde man fram en blind och bad Jesus röra vid honom” (Mark. 8:22). De två nyckelorden är ”förde fram” och ”bad”. Den blinde kunde inte komma på egen hand. Hans vänner såg hans behov och förde fram honom. Han kanske inte hade mycket tro, men det hade de. De trodde att Jesus skulle bota denne mans blindhet.

I Nya testamentet finns ungefär 25 olika helandeunder som Jesus utförde. I mer än hälften av dem förde en släkting eller vän personen till Jesus för helande. Många kommer aldrig till Jesus om inte någon som har tro för dem dit. Vår roll är att presentera och föra människor till Jesus.

Det andra ordet som är värt att beakta i Mark. 8:22 är ordet ”bad”. Det kan betyda ”tillkalla, påkalla, bedja, förmana, trösta, uppmuntra”. Det antyder en mjukare, vänligare, mildare vädjan än ett hörbart, påtagligt krav. Mannens vänner vädjade vänligt till Jesus och trodde att han hade både viljan och kraften att hjälpa den blinde. Mannen kanske inte hade tro att Jesus kunde hela honom, men det hade hans vänner. Ibland behöver vi bära andra till Jesus på trons vingar.

`Läs Mark. 8:22–26. Varför tror du att Jesus helade den blinde i två steg? Vad kan vi som är Jesus vittnen idag ta vara på från den här berättelsen?`

Är det möjligt att vi inte heller ser människorna tydligt? Ser vi dem ibland ”som träd som går omkring”, i svaga skuggiga former mer än som möjliga medborgare i Guds rike? Vad tror du får oss tidvis att inte se människor tydligt?

`Berättelsen visar hur Gud använder oss för att nå människor. Men vad mer kan vi ta vara på från denna berättelse? Vad kan den t.ex. säga till oss om hur både det medicinska och det andliga kan verka i arbetet för de förlorade?`