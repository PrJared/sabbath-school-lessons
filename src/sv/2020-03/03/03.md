---
title:  En lärdom i acceptans
date:  13/07/2020
---

Genom att visa för sina lärjungar vad det innebar att se varje individ utifrån ett nytt perspektiv lärde Jesus dem hur de skulle se människorna genom himlens ögon. Hans sätt att se på människor var radikalt. Han såg dem inte som de var utan som vad de skulle kunna bli. I alla sina kontakter med människor behandlade han dem med värdighet och respekt. Ofta förvånade han sina lärjungar med sitt sätt att handskas med människor. Så var det särskilt när han mötte den samariska kvinnan.

The Archeological Study Bible gör denna intressanta observation om relationen mellan judarna och samarierna: ”Klyftan mellan judarna och samarierna härstammar från en tidig period. Enligt 2 Kung. 17 var samarierna ättlingar till mesopotamiska folk som tvångsförflyttades till de norra delarna av Israel av den assyriske kungen i början av exilen 722 f.Kr. De kombinerade tillbedjan av Jahve med avgudadyrkan” (The Archeological Study Bible, Zondervan Publishing 2005, s. 1727). Förutom denna avgudadyrkan upprättade de ett rivaliserande prästerskap och tempel på berget Gerissim. Med tanke på sådana teologiska skillnader till samarierna måste lärjungarna ha varit förbryllade när Jesus valde vägen genom Samarien till Galileen. De var förvånade över att Jesus inte lät sig dras in i en religiös debatt. Han bemötte direkt den samariska kvinnans längtan efter acceptans, kärlek och förlåtelse.

`Läs Joh. 4:3–34. Hur närmade sig Jesus den samariska kvinnan? Hur reagerade hon på samtalet med Kristus? Vad var lärjungarnas reaktion? Hur vidgade Jesus deras vyer?`

Den eviga lärdom som Jesus ville ge sina lärjungar och var och en av oss är helt enkelt denna: ”De som har Kristus Ande ser alla människor med den gudomliga medkänslans ögon” (Ellen White: The Signs of the Times, 20 juni1892).

`Vilka finns det som du tenderar att se ner eller med bristande respekt på utifrån din kultur och ditt samhälles påverkan? Kan du ändra på din attityd, och hur kan den förändringen ske?`