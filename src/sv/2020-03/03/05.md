---
title:  Att handskas med jobbiga människor
date:  15/07/2020
---

Jesus var en mästare på att hantera jobbiga människor. Både genom sina ord och sina handlingar visade han acceptans. Han lyssnade känsligt på deras bekymmer, ställde frågor och visade gradvis gudomliga sanningar. Han insåg den innersta längtan som fanns i de mest förhärdade hjärtan och såg möjligheter hos de mest avskyvärda syndarna. För Jesus var ingen bortom räckhåll för evangeliet. Jesus trodde att ”ingen människa har fallit så djupt, ingen har blivit så fördärvad att hon inte kan få frihet i Jesus Kristus” (Ellen White: Messias, s. 229). Han såg på människorna genom andra linser än vad resten av oss gör. Hos varje människa såg han en återspegling av den ursprungliga skapelsen. Han lyfte upp deras tankar till att gripa tag i möjligheten till vad de kunde bli, och många reste sig för att möta hans förväntningar på deras liv.

`Läs Matt. 4:18, 19; Mark. 12:28–34 och Luk. 23:39–43. Vad finner du för likheter mellan Kristus vädjan till Petrus och Johannes, en inte namngiven skriftlärd och rövaren på korset? Studera noggrant Kristus sätt att närma sig dessa personer. Vad sticker ut för dig?`

Vart Jesus än gick såg han andliga möjligheter. Han såg möjliga kandidater för Guds rike under de mest osannolika omständigheter. Vi beskriver det som att ”ha ögon för församlingstillväxt”. De är en känslighet man skaffat sig för att se människor som Jesus såg dem, som några som kan vinnas för Guds rike. Det omfattar också ”öron för församlingstillväxt”, vilket har att göra med förmågan att lyssna på outtalade behov hos dem som finns runt omkring oss, lyssna till deras hjärtans längtan efter någonting de saknar trots att de inte öppet ger uttryck för det.

Be att Herren gör dig känslig för den heliga Andens verk i andras liv. Be att Gud ger dig en andra beröring och öppnar dina ögon till att se andliga tillfällen som han placerar framför dig varje dag för att du ska vittna för andra. Sök hos Gud seende ögon, ett lyssnande, känsligt hjärta och villighet att berätta för andra om Kristus som du känner och älskar. Då är du på väg mot en spännande resa för livet. Livet får en helt ny mening. Du får en känsla av tillfredsställelse och glädje som du aldrig har upplevt tidigare. Bara de som arbetar för människor kan känna den tillfredsställelse det kan ge.