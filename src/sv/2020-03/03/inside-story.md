---
title:  Missionsnytt
date:  17/07/2020
---

#### Den långa vägen hem

Alphanso Peter Juah var 19 år när han flydde från inbördeskrig i Liberia genom att åka tåg till Guinea. Då hade han förstås ingen aning om att hans flykt skulle ta honom till åtta länder och att han skulle återvända hem 14 år senare med en fru som var indonesiska.

När Alphanso flydde 1992 var det en svår tid i Liberia. Han övergav snabbt adventisttron som han hade växt upp med. I Guinea hjälpte en humanitär organisation honom att avsluta sina studier. Men sedan blev han hemlös. Han använde sig då av alla sätt som han kunde hitta för att tjäna pengar.

Efter ett år skaffade han olagligt ett guineanskt pass och flyttade till Senegal. De följande fyra åren reste han till Tunisien och sedan till Jordanien, Indien, Thailand och Indonesien. I varje land sålde han droger och lurade människor, och på så sätt fick han råd att överleva och flytta till nästa ställe.

Först i Indonesiens huvudstad Jakarta började Alphanso fundera på sitt liv. Han kom ihåg hur han hade gått i Adventkyrkan som barn. Han visste att han hade brutit mot de flesta av Guds bud. En dag spelade han biljard med en spansk främling som inbjöd honom att besöka sin kyrka nästa söndag. Den amerikanska missionären som ledde främlingens församling lyssnade på Alphansos berättelse och erbjöd sig att hjälpa till att betala hans hyra. I utbyte arbetade Alphanso i församlingens trädgård och tog hand om deras ljudsystem.

Men Alphanso tänkte mer och mer på sabbaten. Han hitttade adressen till en adventistkyrka och började gå dit varje sabbat samtidigt som han fortfarande arbetade åt den andra kyrkan.

Det gick tre år och söndagskyrkan slutade stödja Alphanso. Han återvände till att sälja droger, lura människor och tvätta pengar. Men något stort hände i hans liv runt den tiden. Han gifte sig. Medan han arbetade åt söndagskyrkan hade han förälskat sig i Wastinah som var släkt med missionärens hushållerska.

Men efter ett tag kände Alphanso den välbekanta rastlösheten och flyttade till Kina. Efter fyra månader skickade han efter sin fru. Under sin tid i Kina återvände Alphansos tankar till Gud, och han köpte en engelsk bibel. En dag läste han Predikaren 1:2, som lyder: ”Tomhet, idel tomhet … allt är tomhet.”

”Det beskriver mitt liv väl”, tänkte han. ”Jag måste åka hem till Afrika.”

2006 flög Alphanso och Wastinah till Liberia. Hemma väntade en tårfylld återförening med hans föräldrar. Alphanso gav sitt hjärta till Jesus. Wastinah följde med honom till kyrkan varje sabbat och gav efter en tid sitt hjärta till Jesus.

Idag arbetar Alphanso som skogshuggare i Buchanan. Wastinah säljer ris, olja och andra livsmedel i ett gatustånd framför deras hem. De har tre barn i åldrarna 12, 8 och 5 år. Alphanso berättar gärna sin berättelse om Guds nåd i hans liv.