---
title:  BÖrja där du är
date:  14/07/2020
---

Någon har alldeles riktigt sagt: ”I livet är den enda platsen för en början den plats där du är, för någon annan startplats finns inte.” Jesus betonade denna princip i Apg. 1:8: ”Men ni skall få kraft när den heliga anden kommer över er, och ni skall vittna om mig i Jerusalem och i hela Judeen och Samarien och ända till jordens yttersta gräns.”

Jesus budskap till sina lärjungar var för enkelt för att kunna missförstås: börja där du är. Vittna där Gud har placerat dig. I stället för att drömma om bättre tillfällen kan du börja med dem du har omkring dig. Se med gudomliga ögon på möjligheterna som finns närmast dig!

Du behöver inte vara den mest utbildade i världen, den mest lysande eller begåvade. Hur mycket dessa gåvor än skulle kunna bli till hjälp om de används rätt är allt du till slut behöver din egen kärlek till Gud och människor. Om du är villig att vittna öppnar Gud vägen för dig så att du får göra det.

`Läs Joh. 1:40, 41; 6:5–11 och 12:20–26. Vad säger dessa texter om både Andreas andliga synförmåga och hans sätt att vittna?`

Andreas erfarenhet säger mycket till oss. Han började med sin egen familj. Han berättade först om Jesus för sin bror Petrus. Han utvecklade en god relation med en liten pojke som sedan gav Jesus underlag för ett underverk, och Andreas visste precis hur man skulle hantera grekerna. I stället för att debattera teologi insåg han deras behov och presenterade dem för Jesus.

Konsten att effektivt vinna människor är konsten att bygga positiva relationer och visa omsorg. Tänk på några i din närhet som kanske inte känner Jesus. Ser de i ditt liv att du är en person som har medkänsla och bryr sig? Ser de hos dig en frid och mening som de längtar efter? Är ditt liv en annons för evangelium? Vi skapar vänner för Gud genom att berätta om Jesus. De blir kristna vänner och till slut, när vi berättar om Guds budskap, sanningen för den sista tiden, kan de också bli adventister.

`Varför kan det ibland vara så svårt att leda våra egna familjemedlemmar och släktingar till Kristus? Har du lyckats berätta om Jesus för några av dina familjemedlemmar eller nära vänner? Dela med dig av några principer som kan vara till hjälp för studiegruppen.`