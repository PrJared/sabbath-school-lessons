---
title:  Att ha en känsla för tillfällen
date:  16/07/2020
---

Apostlagärningarna är fullt av berättelser om hur lärjungarna tog vara på tillfällen till Guds rikes framgång. Från bokens början till dess slut läser vi fascinerande berättelser om den tidiga församlingen och hur den växte, trots både inre och yttre utmaningar.

I 2 Kor. 2:12, 13 berättar t.ex. aposteln Paulus om sin erfarenhet i Troas: ”När jag kom till Troas med evangeliet om Kristus stod dörren öppen för mitt arbete i Herren. Men jag fick ingen ro i sinnet eftersom jag inte fann min broder Titus där, så jag tog farväl och for vidare till Makedonien.” Gud öppnade mirakulöst en dörr för Paulus att predika evangelium på den europeiska kontinenten, och han visste att dörrar som Gud öppnar idag kan stängas i morgon. Han tog tillfället och såg möjligheterna och seglade genast till Makedonien.

Nya testamentets Gud är öppna dörrars Gud som ger oss tillfällen att dela med oss av vår tro. Överallt i Apostlagärningarna verkar Gud. Där finns öppna dörrar i städer, regioner, länder och framför allt i människors hjärtan.

`Läs Apg. 8:26–38. Vad säger oss dessa verser om Filippos öppenhet för Guds ledning och hans mottaglighet för gudomliga tillfällen?`

”En ängel ledde Filippus till den här mannen som sökte efter kunskap och som var beredd att ta emot evangeliet. Idag kommer änglar att vägleda människors steg när de vill tillåta den helige Ande att helga deras tal och förfina och förädla deras sinnen. Ängeln som sändes till Filippus kunde själv ha undervisat etiopiern, men det är inte Guds sätt att arbeta. Hans plan är att människor ska arbeta för sina medmänniskor” (Ellen White: Genom vatten och eld, s. 90).

Om vi har öron som hör och ögon som ser leds vi också av osynliga änglar till att nå sanningssökare med gudsrikets sanningar.

`Lägg märke till hur central Bibeln var i denna berättelse. Lägg också märke till hur det nu var så viktigt att någon som kände till Skrifterna kunde förklara dem. Vad kan vi ta vara på här?`