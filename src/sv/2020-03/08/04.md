---
title:  Jesus helandetjänst – 1
date:  18/08/2020
---

Vår Herres evangelisationsmetod går bortom inlärda tal och gamla presentationer; den är lika rik och dynamisk som själva livet. Varje dag umgås vi med människor som har många olika slags behov: fysiska, mentala, emotionella och andliga. Kristus är angelägen om att möta dessa behov genom oss när vi visar att vi bryr oss om människors ensamhet, sorg och bekymmer och visar intresse för deras glädje, hopp och drömmar.

Jesus tog hand om de behov som människor själva upplevde, så att han till slut kunde möta även deras djupaste behov. Ett behov som någon upplever är ett område av livet där människan redan inser att hon inte kan lösa ett problem på egen hand. Det kan vara att sluta röka, gå ner i vikt, skaffa sig bättre matvanor eller minska sin stressnivå. Det kan vara ett behov av mat, husrum eller läkarvård. Eller de kanske behöver äktenskaps- eller familjerådgivning.

Det som människor dock allra mest behöver är en personlig relation med Gud och insikten att deras liv har evig betydelse. Försoning med Gud i en brusten värld är vårt yttersta behov.

`Läs berättelserna om den lame mannen i Matt. 9:1–7 och kvinnan med blödningar i Mark. 5:25–34. Vad finns det i båda dessa berättelser som visar att Jesus kopplade samman det fysiska helandet med att bemöta det yttersta behovet – försoning med Gud?`

Jesus helandetjänst omfattade mycket mer än fysiskt och emotionellt helande. Han ville att människor skulle uppleva den helhet som synden hade brutit sönder. För Kristus var fysiskt helande utan andligt helande ofullständigt. Om Guds kärlek motiverar oss till att önska en individs fysiska och emotionella välbefinnande kommer den att motivera oss ytterligare till att önska den personens andliga välbefinnande, så att personen kan leva ett fullödigt liv här och genom all evighet. Varje människa som Jesus helade dog ju ändå till slut. Därför var deras verkliga behov i första hand andligt, eller hur?

`Vilka sorters initiativ kan vår församling ta i vårt samhälle för att bemöta människors behov och visa att vi verkligen bryr oss om dem? Tänk på människor i din omgivning. Vad gör din församling för att göra skillnad i människors liv?`