---
title:  Jesus helandetjänst – 2
date:  19/08/2020
---

`Läs Matt. 4:23–25 och 9:35. Vilket trefaldigt arbetssätt utgjorde grunden för Kristus verksamhet? Hur bemötte han människors behov, och vilken påverkan hade det i deras liv?`

Jesus kombinerade den trefaldiga verksamheten av undervisning, förkunnelse och helande. Han gav eviga principer så att vi alla skulle kunna leva ett liv med mening och syfte. Han sade: ”Jag har kommit för att de skall ha liv, och liv i överflöd” (Joh. 10:10). Hans verksamhet visade att det finns nåd i överflöd. Och Jesus kom för att göra det möjligt för oss att leva i det överflödet nu och för evigt.

`Läs Mark. 1:33–39. Jesus tillbringade hela dagen med att bota sjuka och driva ut demoner. Efter att ha tillbringat tid i bön gick han följande morgon, när folkmassorna fortfarande sökte ännu mer helande, till en annan stad. Varför botade han dem inte? Lägg märke till hans egen anledning i Mark. 1:38, 39.`

Berättelsen är avslöjande. Efter att ha botat mängder av människor dagen innan lämnar Jesus följande dag massorna som sökte honom och fortfarande var i behov av helande. Hans förklaring var att han hade kommit till världen med syftet att förkunna evangelium. Jesus var inte bara en spektakulär mirakelgörare. Han var Guds Son som hade kommit för ett återlösningsuppdrag. Han nöjde sig inte bara med fysiska helanden från sjukdomar. Han ville att människor skulle ta emot det eviga livets gåva som han erbjöd. Han slog fast syftet med sin ankomst till jorden: ”Människosonen har kommit för att söka efter det som var förlorat och rädda det” (Luk. 19:10). Varje helande var ett tillfälle att uppenbara Guds karaktär, befria från lidande och erbjuda en möjlighet till evigt liv.

`Är det möjligt att leva det överflödande liv som Jesus ger om du är fattig eller sjuk? Gav Jesus människor något djupare än fysiskt helande? På vilka praktiska sätt kan vi leda människor till andliga sanningar när vi värnar om deras fysiska och emotionella behov?`