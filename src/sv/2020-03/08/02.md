---
title:  Jesus inställning till människorna
date:  16/08/2020
---

Jesus letade alltid efter det goda hos andra. Han lockade fram det bästa hos dem. Något de religiösa ledarna kritiserade Jesus för var att ”Den mannen umgås med syndare och äter med dem” (Luk. 15:2). De var bekymrade eftersom han delade gemenskap med de ”ogudaktiga”. Deras åsikt var att religion handlade om att dra sig undan snarare än att engagera sig. De blev förvånade när Jesus sade om sig själv: ”Ty jag har inte kommit för att kalla rättfärdiga, utan syndare” (Matt. 9:13).

De skriftlärdas, fariséernas och saddukéernas religion handlade om undvikande. De tänkte: Gör allt du kan för att undvika att bli smittad av synden. Jesus undervisning var radikalt annorlunda. Han kastade sig in i vår värld, denna ondskans högborg, för att rädda den, inte undvika den. Han är ”världens ljus” (Joh. 8:12).

`Läs Matt. 5:13, 14. Vilka två illustrationer använde Jesus för att beskriva sina efterföljare? Varför tror du att han använde just de här två illustrationerna? Se även Joh. 1:9; 12:46; Fil. 2:15.`

Salt var en av de viktigaste resurserna i den forntida världen. Det var mycket värdefullt, och tidvis använde de romerska trupperna det som betalningsmedel. Det var en symbol för stor rikedom. Det användes också för att konservera och smaksätta mat. När Jesus använde saltet som illustration sade han faktiskt att den sanna rikedomen i världen inte är dess mäktigaste och rikaste människor. Den är de hängivna kristna som gör skillnad för Guds rike. Deras kärleksfulla handlingar av osjälvisk tjänst bevarar världens godhet och smaksätter dess atmosfär.

Den andra illustrationen Jesus använde (Matt. 5:14) var ”världens ljus”. Ljuset undviker inte mörker. Det lyser i mörkret. Det tränger igenom mörkret och gör mörkret ljust. Jesus efterföljare ska tränga igenom den här världens mörker i sitt grannskap, i byar och i städer för att lysa över dem med Guds härlighet.

`Fundera över Jesus ord i Joh. 17:15–18. Hur kan vi förstå tanken om att skilja sig från världen och undvika världen? Är det en och samma sak? Vad menade Jesus när han bad att hans efterföljare skulle vara i världen men inte av den? Hur gör vi det?`