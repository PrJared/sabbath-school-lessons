---
title:  Jesus sätt att behandla människor
date:  17/08/2020
---

Jesus mål var att locka fram det bästa hos människorna. Även när omständigheterna var särskilt utmanande reagerade han med nåd. Lukasevangeliet (4:22) berättar: ”Alla prisade honom och häpnade över de ljuvliga ord som utgick ur hans mun.” Johannesevangeliet (1:17) tillägger: ”nåden och sanningen har kommit genom Jesus Kristus.” Hans sätt att närma sig människor var oemotståndligt. Hans nådefulla ord berörde deras innersta.

`Läs Matt. 8:5–10 och Mark. 12:34. Vilka hoppfulla ord sade Jesus till dessa två osannolika människor, en romersk officer och en judisk skriftlärd?`

Jesus ord till en romersk militärbefälhavare var revolutionerande. Tänk vad denne karriärofficer måste ha känt när Jesus hävdade att han inte funnit så stor tro ens i Israel. Tänk också på den judiske skriftlärdes tankar när Jesus sade att han inte var långt från Guds rike. Jesus hade en förmåga att locka fram det bästa hos människorna. Det finns inte mycket som öppnar hjärtan lika bra för evangeliet som beröm. Se på det goda hos människor runt omkring dig och tala om för dem att du uppskattar dem.

`Jämför Jes. 42:3; Kol. 4:5, 6 och Ef. 4:15. Vilka viktiga principer lär dessa texter oss om hur vi kan dela vår tro med andra och hur vi kan förhålla oss till dem?`

När våra ord uppmuntrar och är fulla av nåd har de en positiv inverkan på andras liv. Jesajas profetiska ord uppenbarar att Jesus inte skulle bryta av det knäckta strået eller släcka den tynande lågan. Med andra ord: Jesus var så medlidsam att han aktade sig noga för att i onödan bryta sönder någon som just kom till tro eller släcka den minsta lågan av tro i deras hjärtan.

`Varför är det lika viktigt eller t.o.m. viktigare hur vi säger något än vad vi säger? Hur reagerar du på påståendet: ”Sanning är sanning, och folk får ta eller förkasta den”? Hur kan en sådan attityd skapa hinder för att människor tar emot Jesus?`