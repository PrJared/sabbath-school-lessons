---
title:  Missionsnytt
date:  21/08/2020
---

#### Kärlek och barmhärtighet

Tracy Hamulwa är en mycket livlig kvinna som bor i Kamanga i Zambia. Hon arbetar aktivt för att kunna ge sin familj ett välordnat liv.

En dag fick hon möjlighet att arbeta för en liten biståndsorganisation för att stödja barn som blivit föräldralösa genom hivpandemin. Arbetet förändrade hennes liv för alltid! Hon läste om de olika barnens bakgrund, och en flicka på 16 år fångade hennes intresse. Flickan blev den som tog ansvar för hela sin syskonskara när deras föräldrar hade dött i aids. Tracy undrade hur 16-åringen tjänade sitt levebröd och blev förfärad när hon upptäckte att hon tjänade sina pengar genom prostitution!

Tracy utbildade sig till barnrådgivare och började arbeta med den unga tonårsflickan. Nu kunde hon hjälpa många andra unga människor som inte bara hade blivit föräldralösa, utan också utsatte sig själva för enorma smittorisker genom olika sätt att försörja sig själva och sina syskon.

I kyrkan en sabbatsmorgon fick Tracy höra om ADRA-projektet ”Min hälsa – mitt ansvar”. När man bad om vuxenmentorer för de ungdomar som projektet arbetade med anmälde hon sig som frivillig. Hon berättar om sin egen reaktion när hon hörde om projektet: ”Det var som om projektet talade direkt till vad jag ville uppnå för dessa unga människor i mitt samhälle. Jag var så imponerad av arbetssättet för att försöka hjälpa dessa unga människor som inte hade någon vuxen att ty sig till, att hjälpa dem att skydda sig och få andra inkomster. Så jag anmälde mig direkt.”

Tracy har startat en liten affär och en hårvårdssalong som hon använder som mötesplats för ungdomar. När hon gör i ordning deras hår eller står i sin affär pratar hon med ungdomarna om faran med hiv-viruset och om olika bra alternativa arbeten som kan hjälpa ungdomarna att försörja både sig själva och sina syskon. Hon har startat frivilliga vänskapsgrupper som möts regelbundet. Där får ungdomarna möjlighet att öppet diskutera sina utmaningar och vad de verkligen behöver för att kunna klara av livet.

Tracys engagemang som mentor har förändrat livet för flera av de ungdomar som hon arbetar med. Idag försörjer de sig utan att själva riskera att bli smittade. De har fått andra sätt att förtjäna sitt levebröd och kan nu leva en mycket mer meningsfullt liv. Det är Tracys tro som driver henne till att arbeta med dessa ungdomar – hennes tro och hennes stora medkänsla för dessa mycket sårbara unga människor som bara vill överleva och kunna ge sina föräldralösa syskon hopp om en framtid!

”ADRA-projektet har gett mig en möjlighet att bli som en extramamma åt dessa sårbara ungdomar”, säger Tracy. ”Den kärlek jag får tillbaka är värd allt jag lägger ned i projektet i form av tid och energi. Det har verkligen gett mig större mening med livet, och mitt engagemang har räddat många ungdomar. Jag önskar att fler skulle engagera sig och bli mentorer åt dessa ungdomar som Jesus älskar så mycket!”