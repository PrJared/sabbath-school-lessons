---
title:  Det som är viktigt för Jesus
date:  20/08/2020
---

Jesus budskap till sina lärjungar i Matt. 24 blandar händelserna kring Jerusalems förstörelse med tiden före hans återkomst och följs av tre liknelser om den sista tiden i Matt. 25. Dessa liknelser ger en sammanfattning av de karaktärsegenskaper som Jesus betraktar som verkligt viktiga för dem som väntar på hans andra ankomst. Liknelsen om de tio brudtärnorna betonar vikten av ett genuint, äkta, andefyllt liv. Liknelsen om de tio talenterna understryker vikten av att troget använda de gåvor som Gud har gett var och en av oss. Liknelsen om får och getter visar att äkta kristendom verkligen ser till behoven hos dem som Gud låter komma in i våra liv varje dag.

`Läs Matt. 25:31–46. Hur beskriver Jesus äkta kristendom? Räkna upp de sätt att tjäna som avsnittet talar om.`

Denna liknelse handlar om människors genuina fysiska behov, en aspekt vi inte bör ignorera, men är det möjligt att där finns någonting mer? Det finns en dold hunger och törst efter Jesus hos människor, och den längtar efter att bli mättad (Joh. 4:13, 14). Alla är vi främlingar som längtar hem tills vi upptäcker vår sanna identitet i Kristus (Ef. 2:12, 13, 19). Vi är andligt nakna tills vi kläs i hans rättfärdighet (Upp. 3:18; 19:7, 8).

Gamla testamentets profeter beskrev ofta människans tillstånd som en hopplös sjukdom (Jes. 1:5; Jer. 30:12–15). Syndens sjukdom är dödlig, men profeten pekar på en räddning: ”Jag skall skänka dig läkedom och hela dina sår, säger Herren” (Jer. 30:17). Jesus botar oss från våra själars livshotande sjukdom.

Liknelsen om får och getter manar oss att uppfylla de fysiska behoven hos dem som finns runt omkring oss, men den gör också mer. Det är berättelsen om Kristus som uppfyller själens djupaste behov, och han inbjuder oss att delta med honom i tjänsten för dem som finns runt omkring oss. Att leva ett självcentrerat liv och ignorera de fysiska, mentala, emotionella och andliga behoven hos andra är att riskera evig förtappelse. I liknelsen hyllas de som ger sitt liv för någonting mer än för sig själva och välkomnas av sin Herre till evigheten, medan de som själviskt strävar efter sin egen agenda och ignorerar andras behov döms av sin Herre.