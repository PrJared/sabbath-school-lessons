---
title:  Församlingens kraft
date:  27/07/2020
---

Apostlagärningarna har med rätta kallats ”den heliga Andens gärningar”. Den är ett spännande äventyr i vittnande, evangelieförkunnelse och församlingstillväxt. Apostlagärningarna är en berättelse om hängivna troende som är fyllda av den heliga Anden och därför påverkar världen för Kristus. De var helt beroende av den heliga Anden för att uppnå mirakulösa resultat. De är ett exempel på vad den heliga Anden kan uträtta genom män och kvinnor som är helt överlåtna åt honom.

`Läs Apg. 2:41, 42; 4:4, 31; 5:14, 42; 6:7; 16:5. Vad gör störst intryck på dig i dessa texter? Vad är budskapet som Lukas, Apostlagärningarnas författare, vill dela med sig av genom att berätta om en sådan snabb tillväxt?`

Lukas avsikt med att skriva Apostlagärningarna är att berätta för varje läsare om den heliga Andens verk i den tidiga församlingen.

Lägg också märke till att Lukas inte tvekar att använda siffror för att mäta det Anden gjort under det första århundradet. Han räknade alltså antalet döpta. I Apg. 2:41 lyfter han fram faktumet att 3 000 döptes på en enda dag, på en och samma plats. I Apg. 4:4 talar han om 5 000 döpta. I Apg. 5:14 kommer mängder till Herren och blir döpta.

Oavsett om det gäller en individ som Lydia, fångvaktaren i Filippi, en besatt slavflicka eller en etiopisk hovman lägger Lukas märke till det och berättar om den heliga Andens verk i dessa människors hjärtan. Det viktiga här är att bakom varje stort antal finns enskilda människor, var och en Guds barn som Jesus Kristus har dött för. Ja, vi gillar stora antal, men i slutändan sker vittnandet ofta från en person till en annan.

För att möta den snabba tillväxten planterades nya församlingar. En av anledningarna till att den tidiga kyrkan växte så snabbt var just att församlingen ständigt förnyades genom församlingsplanterandet. Ett viktigt budskap för oss idag!

`Den tidiga församlingens primära intresse var mission. Hur kan vi försäkra oss om att kärnan i allt vi gör i vår lokala församling alltid är mission?`