---
title:  Jesus och löftet om den heliga Anden
date:  26/07/2020
---

Med löftet om den heliga Anden bemötte Jesus lärjungarnas oro inför att han skulle lämna dem och återvända till himlen: ”det är för ert bästa som jag lämnar er. Ty om jag inte lämnar er kommer inte Hjälparen till er. Men när jag går skall jag sända honom till er” (Joh. 16:7). Det grekiska ordet för ”Hjälparen” är parakletos. Det syftar på någon som är tillkallad eller utsänd för att vara till hjälp. En av den heliga Andens främsta uppgifter  är att finnas hos alla troende för att utrusta och vägleda dem när de vittnar. När vi vittnar om Jesus är vi inte ensamma. Den heliga Anden bistår oss för att vägleda oss till de uppriktiga sökarna. Han förbereder deras hjärtan innan vi ens möter dem. Han leder våra ord, övertygar de sökandes sinnen och ger dem styrka att svara på hans maningar.

`Läs Joh. 15:26, 27 och 16:8. Vad säger dessa verser om den heliga Andens roll i vittnandet?`

Den heliga Anden vittnar om Jesus. Hans yttersta syfte är att leda så många som möjligt till Jesus. Hans uppdrag är att förhärliga Jesus. I den rollen övertygar han alla troende om deras ansvar att vittna. Han öppnar våra ögon så att vi ser tillfällen hos människor runt omkring oss och verkar bakom scenen för att skapa mottaglighet för evangeliet.

Johannesevangeliet (16:8) säger det tydligt: han skall ”visa världen vad synd och rättfärdighet och dom är”. Med andra ord berör han våra hjärtan för att ge oss en djupare känsla av hur långt borta vi är från Gud och vårt behov av omvändelse. Han övertygar också världen om rättfärdighet. Den heliga Anden uppenbarar inte bara synden utan vägleder oss även i rättfärdighet. Han visar hur stor Jesus rättfärdighet är i kontrast mot vår egen syndfullhet. Den heliga Andens roll är inte bara att visa hur onda vi är utan också hur god, mild, medkännande och kärleksfull Jesus är, och han formar oss till Jesus likhet.

Vittnande är helt enkelt samarbete med den heliga Anden för att förhärliga Jesus. I Andens kraft och under hans vägledning vittnar vi om denne fascinerande Kristus som har förvandlat våra liv.

`När vi är villiga att arbeta för människor behöver vi alltid komma ihåg att vi inte kan omvända någon, utan det gör bara den heliga Anden. Varför är detta viktigt?`