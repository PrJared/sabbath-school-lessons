---
title:  Missionsnytt
date:  31/07/2020
---

#### Christophe och hästarna

Christophe var 27 år när vadslagning på hästar fångade hans intresse. Hans pappa, som var mattelärare, hade blivit förtjust i vadslagning medan han studerade vid ett universitet i Frankrike. När han kom hem upptäckte han att även i Gabon hade hästkapplöpningar blivit ett populärt tidsfördriv.

Men människor gick inte till kapplöpningsbanorna för att satsa. Istället gick de till små kiosker där man kunde satsa och sedan se live-sändningar på TV från hästlopp i Frankrike. Christophe följde med sin pappa till kioskerna.

Eftersom Christophe var arbetslös fick han pengar av sin pappa så att de kunde spela tillsammans. Snart satsade Christophe cirka 100 kronor varje dag på hästarna. Och han försummade mat och sömn medan han prövade sin lycka.

I Gabons huvudstad Libreville hade Christophe några adventistvänner som oroade sig för honom. De varnade honom för hasardspel. Men Christophe ville inte lyssna. ”Man behöver vara bra på matte bara”, svarade han. ”Det är ett spel som utmanar ens tankeförmåga.”

En söndagsmorgon förlorade Christophe 3 000 franc på en vadslagning. När han kom hem dubbelkollade han sin speltalong och insåg att han hade glömt att satsa på en viss häst. Eftersom han fortfarande hade 2 000 franc kvar gick han tillbaka till kiosken.

Medan Christophe stod i kö svängde en bil upp på vägkanten och körde på honom och två kvinnor. Föraren stannade inte utan körde snabbt därifrån.

Vänliga människor såg till att Christophe och de två kvinnorna kördes till sjukhuset. En av kvinnorna dog kort efter ankomsten. Några minuter senare dog den andra. Christophe låg på en brits och trodde att han också skulle dö. Han var förlamad och hans blå T-shirt var indränkt i blod. Då började han att be.

”Herre, du har sagt till mig många gånger att jag borde sluta spela, men jag lyssnade inte. Nu ska jag lyssna”, bad han.

Han kunde inte ta kontakt med sin familj, och han kunde inte röra sig. Och eftersom han inte kunde betala fick han inte någon sjukvård på sjukhuset. Efter två dagar lyckades han dock lämna sängen, krypa till gatan och få tag i en taxi. De 2 000 franc som han hade kvar i fickan räckte precis till resan hem.

Christophes syster var sjuksköterska och tog hand om honom hemma. Han bad Gud om att han skulle göra honom frisk. Och han lovade Gud att han skulle sluta spela. Tre veckor senare kunde han gå, och han har hållit sitt löfte om att sluta spela.

”Jag bryr mig inte om ifall jag är rik eller fattig”, säger Christophe. ”Jag kommer att tjäna Gud och kommer aldrig att spela igen.” Idag är Christophe 44 år och arbetar som målare. ”Det är bättre att arbeta och tjäna pengar än att spela i hopp om lätta pengar”, avslutar han sin berättelse.