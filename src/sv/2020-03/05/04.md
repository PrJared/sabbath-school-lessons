---
title:  Den heliga Anden och vittnandet
date:  28/07/2020
---

I hela Apostlagärningarna var den heliga Anden kraftfullt närvarande. Han verkade för och genom de troende när de vittnade om sin Herre på olika sätt. Han styrkte dem så att de kunde möta prövningar och utmaningar när de vittnande i en fientlig kultur. Han ledde dem till uppriktiga sanningssökare. Han förberedde människors hjärtan i hela städer innan de troende ens kom dit. Han öppnade dörrar till möjligheter som de aldrig drömt om och gav kraft åt deras ord och gärningar.

`Läs Apg. 7:55; 8:29; 11:15; 15:28, 29; 16:6–10. Hur verkade den heliga Anden för de vittnande lärjungarna i var och en av dessa erfarenheter som beskrivs i dessa bibeltexter? Med andra ord: vilka olika saker gjorde den heliga Anden i dessa situationer?`

Den heliga Andens skiftande verk under det första århundradet var verkligen häpnadsväckande. Erfarenheterna som nämns i bibeltexterna ovan är bara ett urval från hans verksamhet. Han gav Stefanos styrka att vittna om sin Herre inför en våldsam och okontrollerad skara som stenade honom till döds. Han ledde Filippos mirakulöst till en inflytelserik, sanningssökande etiopier för att öppna den afrikanska kontinenten för evangeliet. Han gav Petrus ett bekräftande tecken när också de hednakristna fick den heliga Andens gåva. Han höll samman församlingen i en enhet vid en tid då den lätt kunde ha splittrats kring frågan om omskärelse, och han öppnade hela den europeiska kontinenten för evangelieförkunnelsen genom aposteln Paulus.

Den heliga Anden var verksam i den nytestamentliga församlingen och är det också i den nuvarande församlingens liv. Han längtar efter att utrusta oss, stärka oss, lära oss, leda oss, ena oss, och sända oss ut i världens viktigaste uppdrag: att leda män och kvinnor till Jesus och hans sanning. Poängen vi behöver komma ihåg är att han fortfarande är aktiv och verkar idag, precis som han gjorde på apostlarnas och den tidiga församlingens tid.

`Vad kan vi göra varje dag för att öppna oss själva mer för den heliga Andens kraft i våra egna liv? Vilken sorts val behöver vi göra för att det ska vara möjligt för honom att verka i och genom oss?`