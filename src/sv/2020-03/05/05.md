---
title:  Den heliga Anden, Ordet och vittnandet
date:  29/07/2020
---

Guds Ord fanns i själva hjärtat av den nytestamentliga församlingens vittnesbörd. Petrus predikan på pingstdagen utgick till stor del från Gamla testamentet för att bevisa att Jesus var Messias. Stefanos vittnesbörd vid hans död såg tillbaka på Israels historia i Gamla testamentet. Petrus hänvisade till ”ordet som Gud sände till israeliterna” (Apg. 10:36) och berättade sedan om uppståndelsen för Cornelius. Aposteln Paulus hänvisade om och om igen till de stora förutsägelserna i Gamla testamentet beträffande Messias ankomst, och Filippos förklarade noga betydelsen av messiasförutsägelsen i Jes. 53 för etiopiern. Vid varje tillfälle förkunnade lärjungarna Guds Ord, inte sitt eget. Grunden för deras auktoritet var det Ande-inspirerade Ordet.

`Läs Apg. 4:4, 31; 8:4; 13:48, 49; 17:2; 18:24, 25. Vad lär dessa texter oss om relationen mellan den heliga Anden, Guds Ord och den nytestamentliga församlingens vittnesbörd?`

Samma heliga Ande som inspirerade Guds Ord verkar genom Ordet för att förvandla liv. I Guds Ord finns en livsförvandlande kraft eftersom det genom Anden är Kristus levande Ord.

`Läs 2 Pet. 1:21 och Heb. 4:12. Varför kan Guds Ord förvandla liv så kraftfullt?`

”Den kraft som skapade alla världar finns i Guds ord. Hans Ord ger kraft och föder liv. Alla Guds befallningar är löften. När vi villigt tar emot dem i vårt inre, för de med sig Guds kraft. De förvandlar vår karaktär och återskapar vårt inre till Guds avbild” (Ellen White: Vägen till mognad, s. 142, 143).

Orsaken till att Bibeln har en sådan kraft att förvandla liv är att samma heliga Ande som först inspirerade Bibeln inspirerar och förvandlar oss när vi läser den. När vi delar med oss av Guds Ord till andra verkar den heliga Anden för att förvandla deras liv genom Ordet han har inspirerat. Gud har lovat att välsigna sitt Ord, inte våra ord. Kraften finns i Guds Ord, inte i mänskliga spekulationer.