---
title:  Paulus förböner
date:  21/07/2020
---

Förbönen är biblisk. Genom hela sin verksamhet bad Paulus för nyomvända i de församlingar han grundade genom sitt evangeliserande arbete. Paulus trodde att någonting hände när han bad och att det inte skulle ha hänt om han inte bad. Även om han var skild från dem han älskade insåg han att de kunde vara förenade i sina hjärtan när de bad för varandra.

`Läs Ef. 1:15–21. Skriv ner de olika böneämnen som Paulus kom till Gud med för efesierna. Vad bad han särskilt Gud att ge dem?`

Paulus förbön för de troende i Efesos är anmärkningsvärd. Han bad att Gud skulle ge dem visdom och andlig urskillningsförmåga, att han skulle upplysa deras sinnen med gudomlig sanning och ge dem hopp om evigt liv. Han bad också att de skulle uppleva Guds krafts mäktiga verkan i sina liv. Denne Gud är så stark, så mäktig, att han uppväckte Jesus från de döda, en händelse som utgör grunden för deras hopp om evigt liv i honom. Han avslutar sin bön med en påminnelse om det rika och härliga arv Kristus ger. De kristna i Efesos måste ha uppmuntrats av att de visste att Paulus bad för dem och vad han bad om.

`Läs Fil. 1:3–11 och lägg märke till tonen i Paulus bön. Tänk dig att du var medlem i församlingen i Filippi och fick ett sådant brev från Paulus där han berättar för dig inte bara att han bad för dig utan också innehållet i sin bön. Hur skulle du uppleva det, och varför? Vilka löften finns i de orden? Vilka uppmaningar finns där också?`

De här orden är några av de mest upplyftande och uppmuntrande orden i Bibeln. De är fyllda av löften och även av uppmaningar att fyllas av kärlek, kunskap och urskillningsförmåga som kommer från att man känner Jesus så att vi kan vara allt det Gud avser att vi ska vara i honom.