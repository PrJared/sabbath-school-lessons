---
title:  Missionsnytt
date:  24/07/2020
---

#### Från fattigdom till självförsörjning

Att lära sig läsa och skriva är ett mäktigt vapen mot fattigdom – det kan Alimata från en av ADRA Togos grupper i byn Anyron intyga.

Alimata berättar: ”Jag och åtta andra kvinnor och en man startade ett kooperativ sex månader efter att vi hade fått läs- och skrivundervisning. Vi fick lära oss hur vi skulle spara små belopp varje vecka, lägga ihop dem och tillsammans köpa in skördar vid tidpunkter då priserna var låga. Sedan kunde vi bevara dem på en torr plats för att sälja dem när det var brist på varor och priserna var högre.”

”Vi sparade våra medel, och tillsammans som grupp köpte vi 25 säckar kol, 20 säckar majs och tio säckar bönor. Vi köpte in dem alldeles efter skördesäsongen. Det hade varit ett bra år, och priserna var låga.”

”Fyra månader senare hade priset på våra varor nästan fördubblats, och vi kunde sälja dem och göra en fantastisk vinst!”

”Hela mitt liv har jag och familjen lidit av att knappt ha någonting att äta hela året igenom. Jag hade aldrig känt att jag hade kunnat göra någonting för att hjälpa min familj att bli självförsörjande. Jag var ’bara’ en kvinna som skulle ta hand om hemmet och familjen, laga mat och hjälpa till i trädgården.”

”Nu har jag lärt mig läsa och skriva, räkna, spara, göra enklare marknads- undersökningar, köpa in varor som kan ge vinster i framtiden, förvara dem på rätt sätt och sälja dem vid rätt tidpunkt. Jag har blivit utbildad och har insett att jag har en viktig roll att spela i att hjälpa min familj att bli mer självförsörjande!”

”Min man ser på mig med andra ögon idag. Där finns en respekt som han aldrig tidigare visat. Han är tacksam för att vi har det bättre ekonomiskt, och han är imponerad över vår grupp. Jag känner att jag har fått värdighet som människa. Tidigare har jag aldrig känt det. Detta är tack vare ADRA:s arbete i min by. Jag är så tacksam!”

”Öppna din mun för den stumme och försvara alla värnlösa. Öppna din mun och döm rättfärdigt, skaffa den betryckte och fattige rätt” (Ords. 31:8, 9, nuBibeln).