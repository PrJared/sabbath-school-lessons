---
title:  Den kosmiska striden
date:  19/07/2020
---

`Jämför Upp. 12:7–9, Ef. 6:12 och 2 Kor. 10:4. Hur påverkar dessa texter vår förståelse av förbönen?`

Bibeln drar undan förhänget mellan den synliga och den osynliga världen. Det pågår en strid mellan gott och ont, mellan rättfärdighetens och mörkrets makter, mellan Kristus och Satan. I denna kosmiska konflikt respekterar Gud människans frihet. Han manipulerar eller tvingar aldrig samvetet. Han sänder sin heliga Ande för att övertyga män och kvinnor om den gudomliga sanningen (Joh. 16:7, 8). Himlens änglar träder in i striden för att påverka människor för evigheten (Heb. 1:14). Gud ordnar också tillfällen i människors liv för att leda dem till sig.

Men Gud tvingar inte någons samvete. Tvång är mot Guds rike, främmande för kärlekens princip som är grunden för hans styre. Det är här bönen är så viktig. Gud gör allt han kan för att nå människor innan vi ber, men våra böner frigör Guds mäktiga kraft. Han respekterar vår valfrihet i bönen för någon, och i ljuset av striden mellan gott och ont kan han göra mer när vi ber än om vi inte gjorde det.

Fundera noga över följande: ”Det hör till Guds plan att ge oss det som vi i tro ber om och som vi inte skulle få om vi inte bad om det” (Ellen White: Från mörker till ljus, s. 455). I den stora striden mellan gott och ont gör bönen skillnad. När vi ber för någon som inte känner Kristus öppnar det kanaler för gudomlig välsignelse att flöda in i deras liv. Gud hedrar vårt val att be för dem och verkar ännu mer kraftfullt för dem.

I fråga om förbön bör vi ödmjukt erkänna att vi inte helt förstår Guds vägar, men det bör inte hålla oss från att ständigt träda in i de välsignelser bönen ger oss själva och andra.

`Varför tror du att Gud verkar mer kraftfullt när vi ber än om vi inte gör det? Även om vi inte helt förstår hur allt detta fungerar, varför skulle Bibelns maning att be för andra få oss att göra det?`