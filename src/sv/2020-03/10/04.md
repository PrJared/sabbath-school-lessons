---
title:  Organiserade till tjänst
date:  01/09/2020
---

`Läs 1 Kor. 12:12–25. Hur är människokroppen en utmärkt illustration på ett harmoniskt arbete i smågrupper?`

Paulus inte bara avslöjar hur viktiga andliga gåvor är i församlingens liv utan föreslår också en modell för hur de kan organiseras. Han sätter andliga gåvor i samband med Kristus kropp och hur den kan fungera.

Ett studium i anatomi och fysiologi visar att kroppsorganen är organiserade i olika samverkande system. T.ex. är matsmältning, hjärta och kärl, andningsorganen och skelettet bara några av kroppens komplexa organsystem. Andliga gåvor är som kroppens olika delar. De fungerar bäst när de är organiserade i system eller grupper. Oftast kan de faktiskt inte fungera ensamma. Våra kroppar är inte bara ett antal skilda organ som frilansar vad de än gör. Varje kroppsfunktion är organiserad i ett nära sammanbundet system som arbetar mot ett gemensamt mål.

Allt detta säger något om den miljö där vi bäst kan använda våra andliga gåvor. Det är så lätt att bli missmodig om vi arbetar ensamma, men när vi är en del av en smågrupp med samma intressen och mål finner vi att våra ansträngningar kan bli mycket bättre inriktade och mycket mer omfattande.

Smågrupper ger den bästa miljön för att utöva våra andliga gåvor och kan bli hjärtat i församlingens utåtriktade verksamhet.

Ellen White understryker smågruppernas värde: ”Bildande av smågrupper som grund för kristna insatser har presenterats för mig av Den som inte kan ta fel. Om församlingen har många medlemmar, låt dem delas upp i små enheter för att arbeta, inte bara för församlingsmedlemmar utan också för icketroende. Om det någonstans bara finns två eller tre som känner till sanningen, låt dem forma sig till ett arbetsteam. Må de bevara banden, hålla nära ihop i kärlek och enhet, uppmuntra varandra att gå framåt, och finna mod och styrka från varandras stöd” (Testimonies for the Church, vol. 7, s. 21, 22).

Smågruppsarbete är instiftat av Gud för att möjliggöra varje församlingsmedlems andliga tillväxt, upplevelse av varm gemenskap och användning av deras gudagivna gåvor i arbetet.

`Fundera över Ellen Whites ord ovan. Analysera dem sats för sats. Hur kan dessa gudomliga råd tillämpas i din församling?`