---
title:  Smågrupper i Bibeln
date:  31/08/2020
---

Bibeln ger många exempel på smågrupper kring bön, gemenskap, uppmuntran och gemensamt arbete för Kristus. Dessa grupper gav Guds folk möjlighet att dela ansvar och kunna använda sina olika gåvor. Smågrupper kan alltså ge Herren tillfällen att använda var och en av oss mer.

`Läs 2 Mos. 18:21–25. Vilket gott råd gav Moses svärfar Jetro som gjorde en markant skillnad för Mose? Varför var denna plan så avgörande?`

Varje individ i det israelitiska lägret kom med i grupper på tio ledda av fromma ledare. I dessa smågrupper löstes problem, men där hände också mycket mer. Där fanns gemenskap där problem kunde förebyggas och andligt liv uppbyggas. Det var platser där visioner kring Guds plan för Israel kunde delas. Där kunde människor utveckla nära och kärleksfulla relationer som hjälpte alla berörda att arbeta sig igenom vad de än mötte. Utan tvekan brottades människor då som nu med saker som andra kunde hjälpa dem med. Smågrupper ger möjlighet till varm gemenskap, där man tar hand om varandra, växer andligt och löser problem.

Det är fascinerande att smågruppsexperter säger att den bästa storleken för en samarbetsgrupp är mellan sex och tolv personer. Det är precis det antal som både Mose och Jesus använde sig av när de bildade sina grupper.

`Läs Luk. 6:12, 13; Matt. 10:1 och Mark. 3:13–15. Vad var Jesus dubbla syfte med att kalla lärjungarna och välja ut dem till att vara en del av hans smågruppsverksamhet?`

Jesus syfte med att kalla lärjungarna var att förbereda dem både andligt och praktiskt för deras uppdrag i världen. I hans gemenskap skulle de växa till i nåd. I deras smågruppsmöten skulle de lära sig hur de kunde arbeta effektivare. Dag för dag skulle de, när de iakttog hur Jesus hjälpte människors behov, lära sig hur de kunde använda sina gåvor. Syftet med Jesus smågrupper var både andlig fostran och utåtriktad verksamhet.

`Tänk på en tid då du var med i en smågrupp, oavsett sammanhanget, där man tog hand om varandra och verkade för ett gemensamt mål. Vad lärde du dig som kan hjälpa dig att förstå värdet av smågrupper i andliga sammanhang?`