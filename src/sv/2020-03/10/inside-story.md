---
title:  Missionsnytt
date:  04/09/2020
---

#### Underliga drömmar och en flicka

Ändå sedan Maria bara var två år gammal hade hon följt med när hennes mamma besökte medicinmannen för att be honom välsigna familjeföretaget i Guinea. Besöken var en del av livet, och välsignelserna verkade fungera. Marias mamma blev en rik affärskvinna som ägde många butiker i Guinea. Hon gjorde också sin dotter rik.

Medicinmannen hade dock en obehaglig överraskning för Maria, som hade hunnit bli 24 år och vuxen, när hon 2013 besökte honom på egen hand för att få en välsignelse över sin egen butiksverksamhet.

”Om du vill bli rik måste du ge ett mänskligt offer”, sa han.

Tanken på att genomföra något sådant chockerade Maria djupt. Och tanken plågade henne fortfarande när hon lade sig den kvällen. Medan Maria sov drömde hon att två små barn pratade med henne. Men hon kunde inte förstå vad de sa.

Nästa natt drömde hon om samma barn. Men den här gången kunde hon förstå dem. ”Lösningen ligger inte hos medicinmannen”, sa ett av barnen.

Den tredje natten drömde Maria igen. Den här gången hörde hon en röst som sa: ”Lösningen finns hos vår Far och vår Frälsare Jesus Kristus.”

När Maria vaknade berättade hon för sin mamma om de underliga drömmarna. Marias mamma gillade dem inte alls. Hon sa till Maria att hon skulle köpa en ko och nöja sig med att offra den.

Men nästa natt fick Maria en till underlig dröm. I slutet av veckan kände hon sig helt utmattad efter alla drömmar och bestämde sig för att åka och shoppa. Medan Maria väntade på att vakten skulle öppna grinden rusade en liten flicka fram till hennes bilruta och frågade: ”Vill du gå i kyrkan?”

Maria blev förvånad.

”Jag vill gå i kyrkan”, sa flickan.

Maria tittade noga på flickan. Hade hon tappat bort sina föräldrar och gått vilse? Flickan tycktes kunna läsa hennes tankar och sa: ”Jag kan vägen.”

Maria bestämde sig för att hjälpa flickan att hitta sin familj och klev ur bilen. Efter en kort promenad kom hon och den lilla flickan fram till Adventistsamfundets unionskontor i Guinea. En grupp människor stod utanför en kyrkbyggnad som fanns inne på området. En av dem frågade Maria om hon kunde vara till hjälp.

”Den här lilla flickan bad mig komma hit”, sa Maria och vände sig om för att peka på flickan. Men flickan fanns inte kvar. Maria gick och tittade ut genom grinden och kom sedan tillbaka in på området. Ingen flicka.

Den vänliga kvinnan såg då lika förbryllad ut som Maria, och plötsligt kände Maria en stark önskan att berätta för henne om sina drömmar.

”Vänta här”, sa kvinnan. ”Min man är pastor. Jag tänker hämta honom och be honom om hjälp.”

Idag är Maria kristen och älskar Jesus av hela sitt hjärta. Maria såg aldrig flickan igen. Hon är övertygad om att flickan var en ängel.