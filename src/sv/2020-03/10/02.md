---
title:  Smågrupper var Guds idé från början
date:  30/08/2020
---

`Läs 1 Mos. 1:1, 2, 26; Heb. 1:1, 2; Ef. 3:8, 9. Hur visar dessa verser gudomens enhet?`

Fadern, Sonen och den heliga Anden deltog i skapelsen tillsammans. Var och en hade de olika uppgifter men de arbetade tillsammans i en oskiljaktig enhet. Fadern var mästaren i planeringen, den store arkitekten. Han genomförde sina planer genom Jesus, som den aktiva medarbetaren i skapelsen tillsammans med den heliga Anden. Ett sådant övernaturligt handlande är bortom vår fattningsförmåga. Men vad vi ganska klart kan förstå är inte bara den skapade världens och kosmos verklighet utan att Gud själv gjorde allt detta (se Rom. 1:18–20).

Små grupper var först Guds idé. Även om man ska vara försiktig med analogier när det gäller många av Guds gåtfulla egenskaper, låt oss använda en analogi lite fritt och säga att Fadern, Sonen och den heliga Anden utgjorde den första ”smågruppen” i frälsningshistorien. De deltog tillsammans i skapelsen av människosläktet och sedan också i dess återlösning efter syndafallet.

`Jämför Joh. 10:17, 18 med Rom. 8:11 och 1 Kor. 15:15. På vilket sätt visar Kristus uppståndelse på Faderns, Sonens och den heliga Andens enhet i frälsningsplanen?`

Fadern, Sonen och den heliga Anden är enade i en ”smågrupp” med det tydliga syftet att återlösa människosläktet. ”Frälsningsplanen hade sin plats i den Oändliges råd från all evighet” (Ellen White: Fundamentals of Christian Education, s. 186). Det finns inget viktigare för Gud än att rädda så många som möjligt (1 Tim. 2:4; 2 Pet. 3:9). Smågrupper kan ha flera syften som vi ska studera denna vecka, men deras överordnade syfte är att vinna människor för Jesus. Alltså kan vi genom arbete i smågrupper inte bara hjälpa oss själva utan också andra. Det vill säga: det yttersta syftet med våra smågrupper bör vara att rädda människor.

`Fundera över gåtan med Guds enhet. Visst är den svår att förstå? Ändå kan vi fortfarande tro och lita på något vi inte helt förstår, eller hur? Varför är detta en så viktig princip för kristna att följa när det gäller tro?`