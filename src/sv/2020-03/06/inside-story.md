---
title:  Missionsnytt
date:  07/08/2020
---

#### Den ljuva, milda rösten

Svartsjuka förändrade livet för polisen Jean Obame-Efayong. Han och hans fru Rosette bodde i Gabons huvudstad Libreville. När Rosette började komma hem sent varje kväll blev Jean orolig. Hon berättade inte vad hon gjorde eller var hon hade varit. Jeans fantasi sprang iväg och han fruktade det värsta. Och till slut frågade han henne direkt.

”Jag kom från min systers hus”, svarade hon.

Nästa kväll ställde Jean samma fråga, och Rosette gav samma svar. Och så fortsatte det i flera kvällar. Jean hade svårt att tro att Rosette tillbringade så mycket tid hos sin syster. En morgon bad han henne att få följa med till hennes systers hem.

Rosette tog honom till en kyrka. Jean blev förvånad men samtidigt lättad över att Rosette gick i kyrkan varje kväll. Församlingens undervisning var en blandning av kristendom och traditionell afrikansk tro. Och det hade Jean då inga invändningar mot.

Jean gick i smyg till kyrkan tre nätter i rad för att kolla om Rosette verkligen var där. Han stod utanför och bevakade kyrkan ett bra tag. Den fjärde kvällen frågade en ung kvinna vad han höll på med.

”Antingen följer du med in idag eller så kommer du inte hit mer”, sa hon.

Jean gick in. Gudstjänsten var intressant, och medlemmarna verkade vara trevliga. En dag slutade Rosette plötsligt att gå till kyrkan. Innan Jean hann fråga henne om orsaken födde hon barn och dog under förlossningen. I sin sorg började Jean ifrågasätta sitt engagemang i kyrkan. Vad kunde det ha varit som hade fått Rosette att sluta gå dit?

”Om denna församling inte är bra för mig, hjälp mig då att hitta rätt”, bad han.

Tre år senare var Jean på väg hem en kväll när han såg att någon hade rest ett stort tält på fotbollsplanen i närheten av hans hem. Han hörde en snäll, mild röst tala till honom. ”Jean, vi kom hit för din skull”, sa rösten.

Jean stannade och vände sig om för att se vem som pratade, men han såg ingen. ”Jean, gå in och sätt dig och lär dig om Jesus”, fortsatte rösten.

Jean gick in i tältet och satte sig längst bak. Det var första natten i en tio dagar lång evangelisk mötesserie. Pastorn, som var adventist, talade om omvändelse, och Jean grät medan han lyssnade. Följande kväll gick Jean dit med papper och penna för att göra anteckningar.

I mötena kände Jean en oemotståndlig lust att bli döpt. Även när han var hemma upplevde han samma oemotståndliga lust att bli döpt. Han talade med pastorn.

”Jag vet ingenting om din kyrka, men hela tiden upplever jag ett behov av att bli döpt”, berättade Jean.

Pastorn log. ”Herren har uppenbarat sig för dig”, sa han. ”Kom och bli döpt!”

Jean blev döpt. Idag är han aktiv inom adventistförsamlingen. Den ljuva, milda röst som han hörde när han såg tältet är ett kärt minne.

”Rösten hjälpte mig att hitta rätt väg”, säger Jean. ”Jag lärde känna Jesus, och han lever i mitt liv.”