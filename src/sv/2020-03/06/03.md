---
title:  Gud, alla goda gåvors givare
date:  03/08/2020
---

Enligt 1 Kor. 12:11; Ef. 4:4, 8 och Jak. 1:17 är Gud alla goda gåvors givare, och ”varje fullkomlig gåva” kommer från honom. Därför kan vi vila i övertygelsen om att han ger oss just de Andens gåvor som bäst lämpar sig för våra personligheter, och han kommer att använda våra förmågor på bästa sätt för att tjäna hans sak och förhärliga hans namn.

`Läs Mark. 13:34 och 1 Kor. 12:11. Till vem ger Gud andliga gåvor?`

Bibeln är tydlig. Gud har en speciell uppgift för var och en av oss för att förmedla evangelium till andra. I Jesus liknelse om husägaren som lämnar sitt hus till sina tjänare och ber dem att ta hand om det ger husets herre sina tjänare deras bestämda uppdrag (Mark. 13:34). Det finns en uppgift för varje individ, och Gud ger andliga gåvor till alla för att de ska kunna utföra det gudomliga uppdraget eller arbetet som de har kallats till. När vi överlåter våra liv åt Kristus och genom dopet blir medlemmar i hans kropp, församlingen, ger den heliga Anden gåvor så att vi kan tjäna kroppen och vittna för världen.

År 1903 skrev Ellen White ett brev till en viss man för att uppmuntra honom att använda de gåvor Gud hade gett honom för tjänst. ”Vi är alla medlemmar i Guds familj, alla mer eller mindre anförtrodda med gudagivna gåvor att använda och som vi är ansvariga för. Oavsett om vår gåva är stor eller liten ska vi använda den i Guds tjänst, och vi ska erkänna alla andras rätt att använda de gåvor de är anförtrodda.”

”Vi får aldrig se ner på det minsta fysiska, intellektuella eller andliga kapital” (Brev 260, 2 dec. 1903).

`Läs Apg. 10:36–38; Matt. 3:16, 17 och Apg. 2:38–42. Vad lär dessa texter oss om löftet om den heliga Anden vid dopet?`

Jesus smordes med den heliga Anden vid sitt dop för att förbereda och till fullo utrusta honom för hans tjänst för världen. På samma sätt har var och en av oss lovats att få den heliga Anden vid vårt dop som en gåva. Gud längtar efter att vi ska vara positivt övertygade om att han har uppfyllt sitt Ord och gett oss andliga gåvor för att välsigna sin församling och världen.