---
title:  Syftet med de andliga gåvorna
date:  04/08/2020
---

`Läs 1 Kor. 12:7 och Ef. 4:11–16. Varför ger Gud andliga gåvor till varje troende? Vad är syftet med dessa gåvor?`

De andliga gåvorna tjänar flera syften. Gud ger dem för att ta hand om och stärka sin församling i dess uppdrag. De är avsedda för att utveckla en enad församling som är redo att fullfölja hans mission i världen. Bibelförfattarna ger oss exempel på andliga gåvor som Gud ger sin församling, olika sorters verksamhet, tjänst, förkunnelse, undervisning, uppmuntran och givande. Den talar också om gästfrihet, barmhärtighet, hjälpsamhet och omsorg, för att bara nämna några. För en mer komplett lista kan du läsa Rom. 12 och 1 Kor. 12.

Kanske undrar du över relationen mellan andliga och naturliga gåvor. Andliga gåvor är gudomligt givna förmågor som den heliga Anden ger varje troende för att utrusta dem för deras specifika tjänst i församlingen och för världen. De kan också omfatta naturliga gåvor som har helgats av den heliga Anden och används i Kristus tjänst. Alla naturliga gåvor är gudagivna, men alla används inte i Kristus tjänst.

”Andens speciella gåvor är inte de enda talanger som omtalas i liknelsen. Den innefattar alla gåvor och anlag, oavsett om de är ursprungliga eller förvärvade, naturliga eller andliga. Alla ska användas i tjänst för Kristus. När vi blir hans lärjungar överlåter vi oss själva och allt vi är och har till honom. Dessa gåvor ger han tillbaka, renade och förädlade, för att användas till hans ära och till välsignelse för våra medmänniskor” (Ellen White: Såningsmannen, s. 266).

Gud har också upprättat speciella gåvor som profetians gåva och specifika tjänster i församlingen, som pastorer, föreståndare och lärare, som är lärare inom Kristus kropp för att ta hand om och utrusta varje medlem för tjänsten (se Ef. 4:11, 12). Hela församlingsledarskapets funktion är att bistå varje medlem i att upptäcka sina andliga gåvor och undervisa dem om att använda dessa gåvor för att bygga upp Kristus kropp.

`Vilka naturliga gåvor har du som också kan bli till välsignelse för församlingen, hur användbara de än kan vara i en sekulär miljö?`