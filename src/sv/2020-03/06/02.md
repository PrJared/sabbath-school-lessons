---
title:  Olika gåvor, enade i tjänst
date:  02/08/2020
---

Har du någonsin tänkt på hur olika lärjungarna var? Deras bakgrund, personligheter, temperament och gåvor var mycket olika. Men det var ingen belastning för församlingen utan en styrka. Tulltjänstemannen Matteus var noggrann, exakt och korrekt. Petrus däremot talade ofta förhastat och var entusiastisk och impulsiv, men han hade också naturliga ledaregenskaper. Johannes var mild men också verbal. Andreas var folklig, mycket medveten om sin omgivning och känslig för andra. Tomas hade en naturlig benägenhet att ifrågasätta och tvivlade ofta. Trots deras olika personligheter och gåvor användes var och en av dessa lärjungar kraftfullt av Gud för att vittna om honom.

`Läs 1 Kor. 12:12, 13, 18–22. Vad finner vi i dessa avsnitt om människors behov av olika gåvor i Kristus kropp, församlingen?`

Gud gläder sig över att ta människor från olika bakgrunder med olika gåvor och förmågor och ge dem gåvor för arbetet. Kristus kropp är ingen homogen människogrupp där alla är lika. Den är ingen klubb med landsmän från samma bakgrund som alla tänker lika. Den är en dynamisk rörelse som består av människor med olika gåvor, enade i sin kärlek till Kristus och Skriften, och som är överlåtna till att förmedla hans kärlek och sanning till världen (Rom. 12:4; 1 Kor. 12:12). Lemmarna i Kristus kropp har olika gåvor, men var och en är värdefull och nödvändig för en sunt fungerande Kristuskropp. Liksom ögon, öron och näsa har olika funktioner men är nödvändiga för kroppen är också alla gåvorna nödvändiga (1 Kor. 12:21, 22).

Om du tänker noga på den mänskliga kroppen har även de minsta delarna en avgörande roll. Tänk på våra ögonfransar. Hur skulle det bli om vi inte hade dessa till synes betydelselösa ögonfransar? Dammpartiklar skulle fördunkla vår syn med konsekvenser som skulle kunna orsaka obotlig skada. En församlingsmedlem som verkar mest ”betydelselös” är en väsentlig del av Kristus kropp och har fått gåvor av den heliga Anden. När vi helt tillägnar dessa gåvor åt Gud kan var och en av oss göra en evig skillnad.

`Hur begåvad du än är, vad finns det som du inte är bra på medan andra i församlingen är det? Hur kan det hjälpa dig att hitta din rätta plats?`