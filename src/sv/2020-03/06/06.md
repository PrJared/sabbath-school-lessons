---
title:  Att låta våra gåvor växa
date:  06/08/2020
---

`Läs liknelsen om talenterna i Matt. 25:14–30. Vad är den viktigaste tanken i berättelsen? Varför berömde Gud de två första tjänarna men dömde den siste? Vad säger denna liknelse oss om hur vi ska använda våra talenter? Lägg särskilt märke till Matt. 25:29.`

Herren gav varje tjänare talenter ”efter hans förmåga” (Matt. 25:15). En fick fem, en annan två och en tredje en. Varje tjänare kunde välja hur de investerade eller använde de talenter de fått. En viktig punkt här är att det de hade fått inte var deras eget. Det tillhörde någon annan som hade gett dem ansvar för det.

Herren var inte intresserad av vem som hade de större eller de mindre talenterna. Det handlade inte om hur många talenter var och en hade fått. Det var vad var och en gjorde med det han hade fått.

Paulus uttrycker det så här i 2 Kor. 8:12: ”Har någon bara den goda viljan, så är han välkommen med vad han har och bedöms inte efter vad han inte har.” Det som betyder något för Gud är inte så mycket vad du har utan vad du gör med det du har.

Gud berömde de två första tjänarna eftersom de hade varit trogna i sin användning av talenterna. Deras talenter hade ökat med användningen. Den onda tjänaren använde inte talenterna som herren hade gett honom, och de ökade inte. Det är en evig sanning att ”Lagen om att tjäna blir den länk som håller oss i kontakt med Gud och våra medmänniskor” (Ellen White: Såningsmannen, s. 264). Den otrogna tjänaren slösade bort sitt tillfälle att tjäna och gick ytterst miste om förmågan att tjäna.

När vi använder de gåvor som Gud har gett oss för att förhärliga hans namn ökar de, expanderar och växer. Hur kan du upptäcka de gåvor som Gud har gett dig? Be ödmjukt att Gud visar dig de områden där han vill att du ska tjäna. När han påverkar dig, engagera dig. Dina gåvor växter när du använder dem, och du kommer att finna tillfredsställelse i hans tjänst.

`Tänk på denna liknelse och tillämpa den på ditt eget liv. Vad, om något, säger den till dig om vad du gör med det du har fått av Gud? (Kom ihåg att allt du har är också en gåva från Gud.)`