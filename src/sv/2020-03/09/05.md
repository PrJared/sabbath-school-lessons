---
title:  Acceptansens grund
date:  26/08/2020
---

`Läs Rom. 15:7 och Ef. 4:32. Hur skulle du beskriva grunden för all acceptans? Vad är det väsentliga i en accepterande attityd?`

I dessa två texter presenterar aposteln Paulus de grundläggande principerna för ömsesidig acceptans. Kristus har förlåtit och accepterat var och en av oss. Hur skulle vi då kunna vägra att förlåta och acceptera varandra? Det är faktiskt just på grund av att Jesus har tagit emot oss som vi kan bejaka varandra, trots våra brister.

Tänk noga på vad detta innebär. Tänk på dig själv och något du har gjort som du kanske fortfarande brottas med. Något kanske bara du själv vet om, vilket skulle skrämma dig om andra också visste om det.

Men vadå? Du är accepterad i Kristus, som vet allt som andra kanske inte vet någonting om. Ja, han vet allt detta men accepterar dig ändå, inte på grund av din egen godhet utan på grund av sin.

Vad kan då din inställning till andra vara?

Här finns något som vissa har svårt att förstå. Genuin acceptans betyder att vi accepterar människorna som de är, med alla deras syndfulla vanor, eftersom de är människor som har skapats till Guds avbild. Eftersom ”Kristus dog för oss medan vi ännu var syndare” och vi ”blev försonade med honom” medan ”vi var Guds fiender” kan vi förlåta och acceptera andra. Hans kärlek till oss blir själva grunden för att vi accepterar och förlåter andra (Rom. 5:6–10).

Men när en accepterande, kärleksfull relation upprättats är det ofta nödvändigt att kärleksfullt konfrontera den personen med Bibelns sanningar. Att inte göra det är att vägra att älska. Som vänner bryr vi oss tillräckligt om varandra för att dela med oss av livsförvandlande, eviga sanningar.

Jesus inställning var inte: ”Gör vad du vill. Det är okej. Jag accepterar dig fortfarande.” Nej, hans inställning var: ”Vad du än har gjort är jag villig att förlåta dig och ge dig kraft till förändring.” Biblisk sanning som presenteras ödmjukt i Kristus anda med en kärleksfull attityd vinner hjärtan och förvandlar liv.

`Vilket tankesätt kan hjälpa oss att acceptera någon utan att acceptera hans/hennes syndiga beteende? Hur kan vi vara accepterande utan att samtidigt förbise eller tolerera synd?`