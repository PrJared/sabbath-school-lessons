---
title:  Att presentera sanningen med kärlek
date:  25/08/2020
---

Enbart vänlighet vinner inte människor för Kristus. Vi kan ha många vänner, sådana som vi trivs med och som trivs med oss. Men om vi aldrig talar om för dem vad Jesus betyder för oss och hur han har förvandlat våra liv gör vår vänskap ingen evig skillnad. Visst kan vi vara trevliga att vara tillsammans med, men Gud kallar oss till att vara mer än bara människor som är trevliga. Enbart vänskap för inte människor till Kristus, men ovänliga attityder kan driva bort dem från honom.

Paulus säger: ”Låt oss i kärlek hålla fast vid sanningen” (Ef. 4:15). Vänskapens band byggs upp när vi så långt som möjligt håller med människor, visar acceptans och berömmer dem när det är lämpligt. Hur viktigt är det inte att vi gör det till en vana att se det goda hos dem i stället för det onda!

`Läs 2 Thess. 1:1–14. Räkna upp något som Paulus berömmer  thessalonikerna för.`

Det finns de som tycks finna sin glädje i att leta efter fel hos andra. De tycks glädja sig över att finna något som någon inte har gjort rätt, om inte för annat så åtminstone för att de själva ska känna sig bättre.

Aposteln Paulus tänkte tvärtom. Han sökte det positiva i de församlingar han tjänade. Visst tillrättavisade han dem för det som var fel och förbisåg inte synden, men han koncentrerade sig på att bygga upp de församlingar han hade grundat. Ett sätt att göra det var att lyfta fram det som de gjorde rätt.

Ellen Whites ord om vikten av positiva relationer är anmärkningsvärda: ”Om vi ödmjukade oss själva inför Gud och var vänliga och artiga och godhjärtade och fyllda av medkänsla skulle det finnas hundra omvändelser till sanningen där det nu bara finns en” (Testimonies for the Church, vol. 9, s. 189).

`Fundera över orden ovan en stund. Vad skulle det betyda för din församling om vänlighet, artighet, ömsinthet och medkänsla (nåd) överflödade från varje medlems hjärta? Hur skulle en sådan församling se ut? Se till ditt eget hjärta och fråga dig själv vad du kan göra bättre på detta område.`