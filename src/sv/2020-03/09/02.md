---
title:  Mottaglighet för evangeliet
date:  23/08/2020
---

`Läs Joh. 4:27–30, 39–42. På vilket sätt visar Jesus möte med den samariska kvinnan att det är sant att alla sorters människor är öppna för evangeliet, även på oväntade platser?`

Samarien var sista plats där lärjungarna förväntade sig finna hjärtan som var mottagliga för evangeliet. Samarierna var i ständig konflikt med judarna om lärosatser och tillbedjan. Denna fientlighet hade pågått i århundraden. Samarierna hade velat delta i tempelbygget i Jerusalem men tilläts inte på grund av att deras tillbedjan var uppblandad med den hedniska kulturen omkring dem och på grund av sina oortodoxa uppfattningar. Resultatet blev att samarierna byggde sitt eget tempel på berget Gerissim. Lärjungarna skulle gärna ha hoppat över Samarien som ofruktbar mark för evangelieförkunnelsen.

Jesus såg vad lärjungarna inte såg: mottagliga hjärtan. Johannes berättelse om kvinnan vid brunnen börjar med att Jesus lämnade ”Judeen och begav sig på nytt till Galileen. Han måste ta vägen genom Samarien” (Joh. 4:3, 4). Jesus ”måste” gå genom Samarien eftersom den heliga Anden övertygade honom om att det kunde finnas mottagliga hjärtan på denna osannolika plats. När våra ögon är gudomligt smorda av den heliga Anden ser vi möjligheter där andra ser svårigheter. Vi ser en rik skörd av människor för Guds rike där andra bara ser torra fält.

`Läs Apg. 8:4, 5, 14. Vad var det yttersta resultatet av Jesus verksamhet i Samarien?`

Lärjungarna skulle ha gått förbi Samarien utan att någonsin ha erbjudit en möjlighet för samarierna att höra sanningen från Guds Ord. Jesus såg vad de inte såg. Han insåg att den heliga Anden hade skapat mottaglighet i en kvinnas hjärta. Hennes dramatiska omvändelse påverkade mängder av människor i staden. Vi ser inte alltid omedelbara resultat av vårt eget vittnande, men när vi sår säd i mottagliga hjärtan ger de en dag skörd till Guds ära.

`Vi vet aldrig med säkerhet hur våra ord och handlingar påverkar andra, på gott eller ont. Varför behöver vi därför alltid vara noga med vad vi säger och gör inför andra?`