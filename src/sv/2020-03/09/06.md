---
title:  Kärleksfullt presenterad sanning
date:  27/08/2020
---

Jesus undanhöll inte sanningen för ”kärlekens skull” eftersom det inte hade varit kärlek. Kärlek söker alltid den andras bästa. Det finns ingen konflikt mellan kärlek och sanning. Sanning som presenteras ödmjukt och vänligt är en kärleksförklaring. Jesus sade: ”Jag är vägen, sanningen och livet” (Joh. 14:6). Han är den enda vägen till frälsningen (Apg. 4:12). Hans nåd räddar oss så att vi kan förstå hans sanning och leva för honom. Sanning utan kärlek leder till torftig legalism som kväver det andliga livet. Så kallad ”kärlek” utan sanning leder till en tolerant sentimentalism utan substans och lämnar människan till att driva på ovisshetens hav. Sanning som presenteras i kärlek leder till en äkta kristen erfarenhet som ger en klar riktning, ett mål och en visshet.

`Läs 1 Pet. 3:15; 2 Tim. 4:2 och Tit. 3:4, 5. Vilka uttryck finns det i dessa texter som visar balansen mellan att presentera Bibelns sanning och en ödmjuk, accepterande anda?`

Nya testamentets författare betonar aldrig kärleken över sanningen. De blandar på ett vackert sätt kärlek och sanning, nåd och lag, medkänsla och uppriktighet. Petrus manar: ”Men Herren, Kristus, skall ni hålla helig i era hjärtan. Var alltid beredda att svara var och en som kräver besked om ert hopp. Men gör det ödmjukt och respektfullt” (1 Pet. 3:15). Med andra ord: du behöver veta vad du tror, varför du tror det, och kunna förklara vad du tror och varför. Detta innebär inte att du har alla svaren eller måste kunna övertyga andra om dina trosuppfattningar. Det innebär bara att ”ödmjukt och respektfullt”, med en känsla för frågornas omfattning, kunna förklara och försvara din tro.

Paulus ger sin unge skyddsling Timotheos rådet att ”förkunna ordet, träd upp i tid och otid, vederlägg, tillrättavisa, vädja – tålmodigt och med ständig undervisning” (2 Tim. 4:2). Han påminner Titus om att Gud i sin barmhärtighet och kärlek räddade oss som är födda på nytt (Tit. 3:5).

Även vi är kallade till att presentera sanningen i kärlek med all mildhet och ödmjukhet. Vår Herre inbjuder oss att förenas med honom för att kärleksfullt och med en accepterande attityd dela med oss av hans budskap för den sista tiden till en värld som utan Kristus är döende.

`Om någon frågar dig varför du är kristen, vad svarar du?`