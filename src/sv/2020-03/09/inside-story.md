---
title:  Missionsnytt
date:  28/08/2020
---

#### Hon kröp som en baby

Oumou Toure blev väldigt sjuk när hennes man dog. Hennes knän svällde upp och hon drabbades av svåra smärtor. Hon kunde inte sova på nätterna. Hon kunde inte gå. Trots att hon var gammal kröp hon på golvet som ett litet barn i familjens hem i Conakry i Guinea.

Det gick fyra långa år. Fyra år av smärtor. Fyra år när Oumou inte kunde gå.

En dag hörde Oumou sin syster prata med någon i ett annat rum. Någon läste Bibeln och bad. Oumou var inte kristen, men hon ville att någon skulle be för henne. Med stor ansträngning lämnade hon sängen och kröp på sina händer och knän till nästa rum.

”Snälla, be för mig också”, vädjade hon.

Tranqulle Fassinadouno, mannen som hade kommit på besök, blev förvånad över att se den gamla kvinnan krypa på alla fyra. Han bad inte. Men tre dagar senare hörde Oumou att någon knackade på dörren. En stund senare stod Tranqulle bredvid hennes säng.

”Mamma, jag har kommit för att be”, sa han.

Tranqulle öppnade sin Bibel och läste. Sedan bad han. Den natten sov Oumou gott för första gången på flera år. Hennes smärta blev mindre.

Nästa dag kom Tranqulle tillbaka och bad med henne igen. I två veckor bad han och fastade för Oumou.

En dag frågade Oumou honom plötsligt: ”Var finns din kyrka?”

Tranqulle gav Oumou adressen till närmaste Adventkyrka. Det var inte långt dit från hennes hem, men hon kunde inte gå. Hon bad om hjälp. På sabbatsmorgonen bar Tranqulle Oumou till sin motorcykel och körde henne till kyrkan. Han hämtade henne den följande sabbaten, och även nästa. Varje dag blev Oumou starkare. Den fjärde sabbaten gick hon ensam till kyrkan.

Oumous farbror och andra familjemedlemmar var glada över att hon mådde bättre. Men de gillade inte att hon gick i kyrkan eftersom de inte var kristna. Farbror Amara kallade till ett stort familjemöte. I ena handen höll han en svart bibel och i den andra familjens traditionella heliga bok.

”Vilken bok väljer du?” frågade han Oumou. ”Tänk på att om du inte väljer vår heliga bok kommer du inte längre att vara en del av vår familj.”

Oumou tänkte på hur hon hade varit sjuk i fyra långa år, och hur hon hade blivit botad.

”Jag väljer Bibeln, den svarta boken”, sa hon utan att tveka.

Farbror Amara beordrade ilsket familjemedlemmarna att packa Oumous tillhörigheter.

”Du har blivit kristen”, sa han. ”Gå till de kristna. Vi vill inte längre ha med dig att göra.”

Oumou hade ingenstans att ta vägen. När församlingsmedlemmarna fick höra om hennes situation erbjöd de henne en plats att bo inom kyrkans inhägnade område. Det är där hon bor idag.

”Jag tackar Gud för min nya familj”, säger Oumou. ”Och jag ser fram emot att få vara hos Herren Jesus för evigt.”