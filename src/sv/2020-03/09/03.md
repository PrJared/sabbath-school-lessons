---
title:  En korrigering av attityden
date:  24/08/2020
---

Våra attityder styr ofta vår förmåga att påverka andra. En hård, kritisk och ovänlig attityd jagar iväg människor, och även om du kan vittna mottas dina ord sannolikt inte, hur trovärdiga de än är.

Men en positiv attityd och tilltro till andra drar dem till oss. Det skapar vänskapsband. Jesus framförde denna princip på ett vackert sätt: ”Jag kallar er inte längre tjänare, ty en tjänare vet inte vad hans herre gör. Jag kallar er vänner, därför att jag har låtit er veta allt vad jag har hört av min fader” (Joh. 15:15). Vänner accepterar varandra trots sina svagheter och misstag och delar fritt sina glädjeämnen och bekymmer.

`Läs Matt. 15:21–28 och Mark. 14:6–9. Dessa texter beskriver två kvinnor från mycket olika omständigheter. Jesus verkar hård mot den ena och mild mot den andra. Vad finns det i texterna som visar att Jesus nådde ut med sin frälsande nåd till var och en av dem och byggde ett förtroende?`

Kvinnan i Matt. 15 är en kanaaneiska. Jesus avvisar först hennes begäran avsiktligt, så att hennes tro kan växa genom hennes uthållighet. Till slut ger han henne vad hon önskar och konstaterar sedan häpnadsväckande något som ingen religiös ledare i Judeen vid den tiden någonsin skulle ha sagt till en kanaaneisk kvinna: ”Kvinna, din tro är stark!” (Matt. 15:28). Han ger henne en av de största komplimanger en religiös ledare någonsin kan ge. Kan du föreställa dig hur hennes hjärta jublade och hennes liv förvandlades?

Kvinnan som smörjer Jesus fötter med en dyr balsam är en judinna, en kvinna med dåligt rykte som fallit djupt och ofta syndat, men som fick förlåtelse, blev förvandlad och gjord ny. När andra kritiserar henne ger Jesus henne beröm och bekräftar det hon gör. Han säger: ”Sannerligen, överallt i världen där evangeliet förkunnas skall man också berätta vad hon gjorde och komma ihåg henne” (Mark. 14:9).

`Vad är det väsentliga i den vinnande positiva attityden i de två berättelserna ovan? Vilken sorts korrigeringar kan du göra i din attityd, inte bara i vittnandet utan i livet rent allmänt?`