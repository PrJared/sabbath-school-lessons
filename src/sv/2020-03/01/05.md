---
title:  Trohet mot Kristus bud
date:  01/07/2020
---

Lojalitet mot Kristus förutsätter att människan överlåter sig till att göra hans vilja. Det gör det nödvändigt att lyda hans bud. Det resulterar i ett hjärta som bultar med hans hjärta för de förlorades frälsning. Det får en att prioritera det han prioriterar.

`Läs 1 Tim. 2:3, 4 och 2 Pet. 3:9. Vad säger dessa texter oss om Guds hjärta? Vad är hans prioritet?`

Gud vill lidelsefullt rädda människor. Ingenting är viktigare för honom. Det är hans uppriktiga vilja ”att alla människor skall räddas och komma till insikt om sanningen” (1 Tim. 2:4). Han vill inte ”att någon skall gå förlorad utan att alla skall få tid att omvända sig” (2 Pet. 3:9). Kristus befallning för var och en av oss är att delta i hans mission som vittnen om hans kärlek, nåd och sanning, vilket växer fram från hans önskan att alla människor skulle bli frälsta.

`Läs Apg. 13:47 och jämför det med Jes. 49:6. Vem gällde detta avsnitt ursprungligen? Hur använder aposteln Paulus det?`

Det händer att Gamla testamentets profetior har mer än en tillämpning. Här tar aposteln Paulus en profetia som först syftade på Israel och profetiskt på Messias (se Jes. 41:8; 49:6; Luk. 2:32) och tillämpar den på den nytestamentliga församlingen. Om församlingen försummar eller förringar Kristus befallning går den miste om syftet med sin existens och sin profetiska kallelse i världen.

`Vad riskerar församlingen, även en lokal församling, om den blir så inåtvänd att den glömmer sitt ursprungliga syfte?`