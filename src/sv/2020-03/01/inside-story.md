---
title:  Missionsnytt
date:  03/07/2020
---

#### En skola i Liberia

B. Darlington Teah växte upp som kristen. Hans mamma var mycket hängiven, men hans pappa var inte så engagerad i kyrkan. Pappan tillhörde ett hemligt sällskap, och när Darlington blev sju år ville pappan att Darlington också skulle bli medlem.

”Min son, din farfars far och dina förfäder före honom var medlemmar”, sa han. ”Och när jag dör blir det din tur att offra till förfäderna.”

Men Darlington var inte intresserad. Han visste att uppe bland bergen i Liberia brukade medlemmarna dyrka sina döda förfäder. Nu och då brukade Darlingtons pappa gå den fyra timmar långa vandringen dit. Väl framme bad han och offrade till familjens förfäder. När det var dags att plantera grödor bad pappa om en god skörd. När sjukdom svepte genom byn, bad han om lindring.

Varje gång offrade han en kyckling till förfäderna. Han lämnade tallrikar med vitt ris och kyckling på marken och återvände hem. Nästa gång han kom dit var maten borta, och han trodde att detta betydde att förfäderna hade gått med på att svara på hans böner.

Darlington ville inte gå med i det hemliga sällskapet, men han fick inte säga nej till sin pappa. Men hans mamma kunde göra det. När Darlingtons pappa förberedde sig för att gå till bergen tog hon med sig pojken till en annan by. ”Jag vill att han ska bli kristen”, sa hon till Darlingtons pappa.

När Darlington fortfarande var ung kom en adventistevangelist till byn. Darlington lärde känna Jesus, och för första gången hörde han talas om sabbaten och började förstå vikten av det som Bibeln lär. Så småningom blev han döpt.

Darlington längtade efter att bli pastor, och han bad om detta hela tiden. Adventistsamfundet hade ingen teologisk högskola i Liberia, så Darlington skulle behöva studera i Ghana eller Nigeria. Men det skulle kosta mycket pengar, och Darlington visste att hans föräldrar inte hade råd att hjälpa honom. Han arbetade hårt för att spara pengar till skolavgifterna. Men då kom inbördeskriget emellan och satte stopp för hans planer. Istället blev Darlington politiker och valdes in i det nationella parlamentet.

Han tänkte: ”Om jag inte kan spara pengar för att själv studera teologi utomlands, så kan jag åtminstone grunda en högskola här i Liberia så att andra ungdomar kan studera.”

Ett år efter valet lade han fram ett lagförslag som gick igenom, och Adventist University of West Africa grundades i Liberias huvudstad Monrovia. Och efter sex år i parlamentet fick Darlington äntligen börja sin egen pastorsutbildning vid Adventist University of West Africa.

Idag är Darlington pastor och föreståndare för Sydöstra Liberiamissionen där ett av detta kvartals särskilda missionsprojekt, att bygga en låg- och mellanstadieskola i staden Buchanan, kommer att genomföras.