---
title:  Att göra Jesus glad
date:  29/06/2020
---

Har någon någonsin frågat dig: ”Hur har du det idag?” ”Är allt väl med dig idag?” Hur skulle det vara om du frågade Gud: ”Gud, hur har du det idag?” Vilken sorts svar tror du att du skulle få? Kanske någonting i stil med detta: ”Min dag har varit mycket jobbig. Mina ögon fylls av tårar när jag ser tusentals flyktingläger fulla av frusna, hungriga, gråtande barn. Jag har gått på gatorna i världens storstäder och gråtit med de hemlösa och utstötta. Mitt hjärta brister av utnyttjade kvinnor och skrämda barn som säljs till sexslaveri. Jag har bevittnat krigets härjningar, naturkatastrofers förödande resultat och den smärtsamma ångesten av förödande, dödliga sjukdomar.” Skulle du svara: ”Men Gud, finns det ingenting som ger dig och ditt hjärta glädje? Finns det ingenting som får dig att sjunga?”

`Läs Luk. 15:6, 7, 9, 10 och 22–24, 32. Hur slutar dessa berättelser, och vad säger de sluten dig om Gud?`

Hela himlen gläder sig när en förlorad blir funnen. I en värld full av sjukdom, olyckor och död kan vi glädja Guds hjärta genom att dela med oss av ”de goda nyheterna” om frälsning. En av de största motiveringarna till att dela med sig av Kristus kärlek är vetskapen om att vittnande gläder Guds hjärta. Varje gång vi visar hans kärlek sjunger hela himlen.

`Läs Sef. 3:17. Hur reagerar Herren när vi tar emot hans frälsande nåd?`

Föreställ dig att som resultat av ditt vittnande tar någon emot Jesus som sin personlige Frälsare. Jesus gläder sig. Hela himlen brister ut i en glädjesång, och vår mäktige Frälsare gläder sig över den män-niskan med sång. Vad kan kännas som en bättre lön, en större tillfredsställelse, än vetskapen om att ditt vittnesbörd gläder Guds hjärta i sorgens värld?