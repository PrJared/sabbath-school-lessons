---
title:  Motiverad av kärleken
date:  02/07/2020
---

Den här veckan har vi ägnat oss åt att besvara frågan ”varför vittna?” Vi har upptäckt att när vi delar med oss av vår tro har vi glädjen av att samarbeta med Gud i hans mission i världen. Vårt vittnesbörd om hans kärlek ger människor större möjligheter till frälsning, eftersom de kan se hans nåd och sanning klarare.

Samtidigt är vittnandet också ett av Guds redskap i vår andliga tillväxt. När vi missar att dela med oss vad Kristus har gjort för oss och att tjäna andra försvagas det äkta andliga livet.

Vittnandet för oss i kontakt med hjärtat hos honom som längtar efter alla människors frälsning. Det är ett lydnadens gensvar på hans befallning. I dagens studium får vi veta mer om den största motiveringen av alla till vittnande.

`Läs 2 Kor. 5:14, 15, 18–20. Vad motiverade Paulus till att gå igenom prövningar, påfrestningar, svårigheter och lidanden för evangeliets sak? Hur kan den motiveringen uppmuntra oss i vår tjänst för Kristus?`

Aposteln Paulus var motiverad av kärleken. Det finns saker man gör för kärleken men inte av någon annan anledning. När aposteln deklarerade att Kristus kärlek ”driver oss” (FB, nuB) uttalade han en evig sanning. Det bakomliggande grekiska ordet för ”driva” (sunecho) betyder ”hålla samman, hålla till, upprätthålla, hålla fången”. Kristus kärlek kontrollerade Paulus handlingar och motiverade hans vittnande. Med ett tveklöst mål och en tydlig inriktning delade han med sig av frälsningsplanen överallt i Medelhavsländerna.

”Kärleken måste bo i hjärtat. En äkta kristen hämtar motiven för sina handlingar från hjärtats djup, från kärleken till sin Mästare. Från rötterna i hans kärlek till Kristus springer det fram ett osjälviskt intresse för hans bröder” (Ellen White: The Adventist Home,      s. 425).

När vi verkligen inser omfattningen av Kristus offer för oss överväldigas vi av hans kärlek och tvingas att berätta för andra vad han har gjort för oss.

`Han som skapade allting (galaxerna, stjärnorna, änglaskarorna, hela kosmos, andra världar) var den som dog på korset för oss. Hur kan denna häpnadsväckande sanning skapa kärlek till Gud inom oss och en längtan efter att dela med oss av den kärleken?`