---
title:  Ge tillfällen till frälsning
date:  28/06/2020
---

Gud ger människor dagligen och överallt tillfällen att lära känna honom. Han berör deras hjärtan genom sin heliga Ande. Han uppenbarar sig själv i naturens skönhet och komplexitet. Universums storhet, ordning och symmetri talar om en oändlig Gud med oändlig visdom och obegränsad makt. Han ordnar omständigheter eller tillfällen i våra liv för att dra oss till sig själv.

Fastän Gud uppenbarar sig själv genom sin Andes påverkan, naturens härlighet och sin omsorg, finns den tydligaste uppenbarelsen av hans kärlek i Jesus Kristus liv och verksamhet. När vi berättar om Jesus för andra ger vi dem de bästa tillfällena att bli frälsta.

`Läs Luk. 19:10 och jämför den texten med Jak. 5:19, 20. Vad säger Lukasevangeliet om Kristus avsikt med att komma till jorden? Hur samverkar vi med honom i hans arbete med att rädda de förlorade?`

Jakob skriver: ”Den som återför en syndare från hans villovägar räddar hans liv undan döden och gör att många synder blir förlåtna” (Jak. 5:20). Tanken blir ännu starkare i Romarbrevet. I Rom. 1 och 2 är både hedningar som sett Guds uppenbarelse i naturen och judar som fått Guds profetiska uppenbarelse i Skriften förlorade utan Kristus. I Rom. 3–5 visar aposteln att frälsningen kommer av nåd, endast genom tron. I Rom. 6–8 beskriver han hur nåden som rättfärdigar varje troende också är en helgande nåd. I Rom. 10:13 säger han att ”var och en som åkallar Herrens namn skall bli räddad”. Sedan påpekar han att ingen kan åkalla om han inte tror eller tro om han inte har hört och inte heller höra om ingen förkunnar (Rom. 10:14, 15). Vi är Guds länkar i frälsningsplanen för att nå ut till de förlorade med evangeliets härlighet.

`Vi vittnar inte för att ge människor deras enda chans till räddning. Vi vittnar för att ge dem deras bästa chans. Vad är vår roll i Guds plan för människosläktets räddning? Fundera också över hur många som har fått höra evangeliet från din mun.`