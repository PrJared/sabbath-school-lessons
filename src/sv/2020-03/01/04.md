---
title:  Att växa genom att ge
date:  30/06/2020
---

Döda havet är den lägsta platsen på jorden. Dess vattenyta ligger 422 m under havsytan, och det är världens lägst belägna sjö. Jordanfloden rinner ut från Galileiska sjön och slingrar sig genom Jordandalen tills den når återvändsgränden Döda havet.

Det heta, torra klimatet med intensivt solsken och ökenförhållanden får vattnet att avdunsta snabbt. Eftersom Döda havets salt- och mineralhalt är 33,7 % finns det inte mycket som överlever i dess vatten. Där finns ingen fisk, inga växter, bara en del mikrober och bakterier i botten.

Om Guds nåd som flyter in i våra kristna liv inte flyter ut till andra stagnerar vi och blir lika livlösa som Döda havet. Det är inte så som vi som kristna ska leva.

`Läs Joh. 7:37, 38 och Luk. 6:38. I kontrast till Döda havets erfarenhet, vad är det naturliga resultatet när de troende får uppfriskande strömmar av levande vatten från Kristus?`

”Gud kunde ha nått sitt mål och frälst människor utan vår hjälp. Men vi måste utföra vår del i hans uppdrag för att vi ska utvecklas så att vi liknar Jesus. För att vi ska kunna gå in i hans glädje, glädjen att se människor frälsta genom hans offer, måste vi medverka i hans arbete för att friköpa dem” (Ellen White: Messias, s. 122, 123).

”De som vill segra måste dras ut ur sig själva, och det enda sättet att fullfölja detta stora arbete är att bli djupt intresserad av andras frälsning” (Ellen White: Fundamentals of Christian Education, s. 207).

Vi växer när vi delar med oss till andra av vad Kristus har gjort i våra egna liv. Med tanke på allt vi har fått i Kristus finns det väl inget annat än en avskyvärd själviskhet som kan hindra oss från att dela med oss av vad vi själva fått? Men om vi inte lyckas dela med oss av vår tro blir vårt andliga liv lika stillastående som Döda havet.

`Vad har varit din egen erfarenhet av vittnande för andra, bön med andra och omsorg om andras behov? Hur har dessa erfarenheter påverkat din egen tro och vandring med Herren?`