---
title:  Det personliga vittnesbördets kraft
date:  09/07/2020
---

Låt oss åter se på Paulus inför Agrippa. Aposteln Paulus står inför denne man som var den sista i ledet av judiska kungar, mackabeerna, och av Herodes släkt. Agrippa bekände sig till att vara jude, men i sitt hjärta var han romare. (Se The SDA Bible Commentary, vol. 6, s. 436.) Den åldrande aposteln är sliten av sina missionsresor och kamper och har ärr från konflikten mellan gott och ont. Han står här med hjärtat fyllt av Guds kärlek och ansiktet lysande av Guds godhet. Vad som än har hänt i hans liv, vilka förföljelser och svårigheter han än har erfarit, kan han deklarera att Gud är god.

Agrippa är cynisk, skeptisk, förhärdad och verkligen likgiltig för alla värdesystem. Paulus däremot är fylld av tro, hängiven till sanningen och obeveklig i försvaret av rättfärdigheten. Kontrasten mellan de två skulle inte kunna vara mer uppenbar. Vid sin rättegång ber Paulus om att få tala och får tillstånd till det av Agrippa.

`Läs Apg. 26:1–32. Hur vittnade Paulus för Agrippa? Vad kan vi lära oss av hans ord?`

Vänlighet öppnar hjärtan där bryskhet stänger dem. Paulus är oerhört generös mot Agrippa här. Han säger att denne ”så väl känner till alla judiska seder och bruk och tolkningsfrågor” (Apg. 26:3). Sedan inleder han en diskussion om sin omvändelse.

`Läs berättelsen om Paulus omvändelse i Apg. 26:12–18.  Läs sedan Apg. 26:26–28 och lägg märke till hur den påverkade Agrippa. Varför tror du att Agrippa reagerade som han gjorde? Vad var det som imponerade honom i Paulus vittnesbörd?`

Paulus vittnesbörd om hur Jesus hade förvandlat hans liv hade en stark påverkan på en gudlös kung. Det finns inget lika effektivt vittnesbörd som ett förvandlat liv. Ett genuint omvänt liv har en förunderlig påverkan på andra. T.o.m. gudlösa kungar berörs av liv som nåden har förvandlat. Även om vi inte har en lika dramatisk berättelse som Paulus kan vi alla berätta för andra om vad det innebär att känna Jesus och vara återlöst av hans blod.