---
title:  Att berätta om vår erfarenhet
date:  08/07/2020
---

I Apg. 26 finner vi aposteln Paulus som fånge inför kung Agrippa. Här talar Paulus direkt till honom och ger sitt eget personliga vittnesbörd, berättar om sitt liv inte bara som förföljare av Jesus efterföljare utan om sitt liv efter sin omvändelse, om sitt liv som Jesus vittne och om löftet om uppståndelse från de döda (Apg. 26:8).

Efter Paulus omvändelse på vägen till Damaskus talade vår Herre till honom och sade: ”Jag har visat mig för dig för att utse dig till min tjänare och till vittne om vad du har sett av mig och vad du kommer att få se av mig i framtiden” (Apg. 26:16). Att dela med sig av sin tro är alltid en dynamisk upplevelse. Det är att berätta vad Kristus har gjort för oss i det förflutna, vad han gör i våra liv idag, och vad han kommer att fullfölja i oss i framtiden.

Att vittna handlar aldrig om oss utan om honom. Han är den Gud som förlåter våra synder, helar våra sjukdomar, kröner oss med kärleksfull vänlighet och tillfredsställer oss med det goda (Ps. 103:3–5). Att vittna är helt enkelt att berätta vår berättelse om hans förunderliga nåd. Det är ett vittnesbörd om vårt personliga möte med denne förunderligt nådige Gud.

`Läs 1 Joh. 1:1–3 och jämför med Gal. 2:20. Vad ser du för likheter? På vilka sätt liknar Johannes erfarenhet Paulus?`

Johannes och Paulus hade olika livserfarenheter, men båda hade ett personligt möte med Jesus. Det var inget som bara hände en gång i det förflutna och som sedan var över. Det var en pågående, daglig erfarenhet av glädje i hans kärlek och en vandring i ljuset av hans sanning.

Är omvändelse någonsin bara något som händer i det förflutna? Se på Ellen Whites ord om dem som tänkte att deras omvändelseerfarenhet var allt som gäller: ”Som om de, om de en gång fått veta något om tron, inte skulle behöva bli omvända dagligen. Nej, varje dag bör var och en av oss vända om” (Manuscript Releases, vol. 4, s. 46).

`Påminn dig dina gångna erfarenheter. Har de varit kraftfulla och dramatiska? Varför är det ändå viktigt att ha en daglig relation med Herren, känna hans verklighet, godhet och kraft dag för dag? Ta med ditt svar till studiegruppen på sabbaten.`