---
title:  Missionsnytt
date:  10/07/2020
---

#### Hur Joe lärde sig att läsa Bibeln

Joe Konyon Seeyah kunde inte läsa. Det hade inte funnits några skolor i hans by Seeyah i Liberia. Som pojke arbetade han på familjens risodling. När han blev äldre gifte han sig och fick nio barn och arbetade fortfarande på gården. Han hade ingen anledning att kunna läsa.

En dag kom Willie Helbig till byn. Willie var den första pastor som ordinerades inom Adventistsamfundet i Liberia. Joe blev intresserad av att lära sig om Bibeln, och han och några andra bybor bad pastorn undervisa dem. Det ville Willie gärna göra, och en månad senare blev alla 50 vuxna i Seeyah och grannbyn Dehyu döpta.

Willie sa då till de nya medlemmarna att det nu var deras tur att berätta för människor om Bibelns lära. Joe älskade Jesus och ville gärna föra vidare det han hade lärt sig. Men han var 45 år gammal och kunde inte läsa.

”Jag kan inte läsa Bibeln och undervisa från den”, sa han.

Willie var inte orolig. Han inbjöd Joe och fem andra nydöpta att delta i en bibelskola i Dehyu. Den första dagen samlades Joe och de andra fem männen i Willies klassrum. Ingen av dem hade gått i skolan. Ingen av dem kunde läsa. Joe var i gott sällskap.

Willie bad och sedan gav han var och en av männen en ny bibel. Han öppnade sin egen Bibel och visade männen hur man hittar viktiga verser. Han läste varje vers högt och förklarade vad orden betydde.

Joe bad innerligt. Han ville berätta för människor om att Jesus snart kommer tillbaka, men han visste inte hur han skulle minnas allt som Willie läste.

Varje dag träffade Joe och de andra männen Willie för att lära sig mer. Varje dag bad Joe att den heliga Anden skulle välsigna undervisningen.

En dag märkte Joe plötsligt att han inte hade några problem med att hitta verser på egen hand. Och medan Willie läste kunde han följa med i sin egen Bibel. Han såg på sina klasskamrater. De kunde också hitta verserna och följa med. Joe och de andra männen ställde sig upp och började läsa Bibeln högt för den förvånade evangelisten.

Hemma försökte Joe läsa en annan bok än Bibeln, men han förstod inte ett ord. Men han kunde läsa Bibeln utan svårighet.

1937 blev Joe föreståndare för den första adventistkyrkan som grundades för att betjäna Seeyah och några byar i närheten. Och trots att Joe aldrig hade gått i skolan undervisade han med klarhet och predikade från Bibeln. Han dog 2003 när han var i 90-årsåldern.

”Det var den heliga Andens verk”, säger Joes son, S.E. Joe Seeyah, även han församlingsföreståndare. ”Han gjorde det möjligt för pappa att läsa

Bibeln och berätta om Jesus återkomst.”