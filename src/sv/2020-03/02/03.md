---
title:  Att förkunna den uppståndne Kristus
date:  06/07/2020
---

Det var tidig söndag morgon, och de två Mariorna gick hastigt till Kristus grav. De gick inte för att be honom om någonting. Vad skulle en död man kunna ge dem? När de senast såg honom var hans kropp blodig, krossad och bruten. Scenerna från korset hade etsat sig fast djupt i deras sinnen. Nu skulle de bara göra sin plikt. Sorgsna gick de till graven för att smörja hans kropp. Hopplöshetens dunkla skuggor omgav deras liv i förtvivlans mörker. Framtiden var oviss och erbjöd ringa hopp.

När de kom till graven förvånades de över att den var tom. Matteus återger händelserna från uppståndelsemorgonen så här: ”Men ängeln sade till kvinnorna: ’Var inte rädda. Jag vet att ni söker efter Jesus, som blev korsfäst. Han är inte här, han har uppstått, så som han sade. Kom och se var han låg’ ” (Matt. 28:5, 6).

Kvinnorna var nu överväldigade av glädje. Deras mörka moln av sorg löstes upp i solljuset från uppståndelsemorgonens gryning. Sorgens natt var över för dem. Glädjen lyste upp deras ansikten, och glädjesånger ersatte deras klagan.

`Läs Mark. 16:1–11. Hur reagerade Maria när hon upptäckte att Kristus hade uppstått från de döda?`

När Maria hade mött den uppståndne Kristus sprang hon för att berätta om det. Goda nyheter måste berättas, och hon kunde inte hålla tyst. Kristus levde! Hans grav var tom, och världen måste få veta det. När vi har mött den uppståndne Kristus på livets väg behöver vi också springa för att berätta om det, för goda nyheter måste delas.

Hur häpnadsväckande är det inte också att trots att Jesus så många gånger hade talat om för dem vad som skulle hända, att han skulle dödas och sedan uppstå, skulle lärjungarna, dessa särskilt utvalda av Jesus, vägra att tro på Marias vittnesbörd. ”När de fick höra att han levde och att hon hade sett honom trodde de inte på det” (Mark. 16:11). Om alltså Jesus egna lärjungar inte genast trodde behöver vi inte bli förvånade över att andra kanske inte heller genast tar emot våra ord.

`När avvisades ditt vittnesbörd senast? Hur reagerade du, och vad lärde du av den erfarenheten?`