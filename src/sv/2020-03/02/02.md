---
title:  Osannolika vittnen
date:  05/07/2020
---

`Läs Mark. 5:15–20. Varför tror du Jesus skickade mannen till Dekapolis så att han kunde vittna för sin familj och sina vänner, i stället för att låta honom växa i sin nyvunna tro genom att låta honom vara kvar?`

Ordet Dekapolis kommer från två ord: deka, som betyder tio, och polis, som betyder stad. Dekapolisområdet var ett område med tio städer längs den Galileiska sjöns kust under det första århundradet e.Kr. Dessa städer bands samman av samma språk och kultur. Den besatte var känd av många i den regionen. Han hade skrämt dem genom sitt oförutsägbara, våldsamma beteende. Jesus såg att han var en människa som längtade efter någonting bättre, och så befriade han mannen mirakulöst från de demoner som plågade honom.

När invånarna i staden hörde att Jesus hade skickat demonerna till deras svinhjord och att svinen hade rusat över klippan ner i sjön kom de för att se vad som pågick. Markusevangeliet berättar: ”De kom till Jesus och såg den besatte, han som hade haft legionen i sig, sitta där klädd och vid sina sinnen, och de blev förskräckta” (Mark. 5:15). Mannen var frisk igen, fysiskt, psykiskt, mentalt, emotionellt och andligt. Kärnan i evangeliet är att återupprätta människor som synden har brutit ner till den helhet som Kristus har skapat dem för.

Vem skulle vara bättre lämpad att nå ut till de tio städerna i Dekapolis än en förvandlad besatt som kunde vittna för hela regionen? Ellen White konstaterar träffande: ”Vi är vittnen för Kristus, och vi ska berätta det vi vet, det vi själva har sett, hört och känt. Om vi har följt Jesus steg för steg kommer vi att ha något viktigt att berätta om hur han har lett oss. Vi kan berätta hur vi har prövat hans löften och funnit att löftena är sanna. Vi kan tala om vad vi har upplevt av Kristus nåd. Detta är vad vår Herre ber oss att berätta om för världen. Om vi inte gör det går den förlorad” (Messias, s. 312). Gud använder ofta osannolika vittnen som hans nåd har förvandlat för att göra skillnad i vår värld.

`Vad är din egen berättelse om din omvändelse? Vad berättar du för andra om hur du kom till tro? Vad kan du ge till någon som inte är omvänd och som skulle kunna få nytta av din erfarenhet?`