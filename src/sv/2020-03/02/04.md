---
title:  Förvandlade liv gör skillnad
date:  07/07/2020
---

`”När de såg hur frimodiga Petrus och Johannes var och märkte att båda var enkla och olärda män, förvånade de sig. De kände igen dem som följeslagare till Jesus” (Apg. 4:13).`

Den nytestamentliga församlingen växte explosionsartat. På pingstdagen döptes 3 000 människor (Apg. 2:41). Tusentals fler kom med i församlingen några veckor senare (Apg. 4:4). Snart insåg myndigheterna vad som höll på att hända (Apg. 4:16). Dessa nytestamentliga troende hade varit med den uppstånden Kristus. Deras liv var förvandlade. De var förvandlade av hans nåd och den heliga Anden, och de kunde inte hålla tyst.

`Läs Apg. 4:1–20. Vad hände? Vad hände när myndigheterna försökte tysta ner Petrus och Johannes? Hur reagerade de?`

Dessa troende var nya i Kristus och måste berätta sin berättelse. Petrus, en fiskare och gaphals, var förvandlad av Guds nåd. Jakob och Johannes, åskans söner som hade svårt att behärska sig, var förvandlade av Guds nåd. Skeptikern Tomas var förvandlad av Guds nåd. Lärjungarna och medlemmarna i den tidiga församlingen hade var sin berättelse att berätta, och de kunde inte hålla tyst. Lägg märke till detta starka konstaterande av Ellen White i Vägen till Kristus: ”Så snart någon kommer till Jesus får han en längtan i sitt hjärta att berätta om vilken vän han funnit. Det går inte att hålla tyst med en sanning som har räddande kraft. Man kan inte hålla tillbaka ett helgande inflytande” (s. 110).

Lägg också märke till vad de religiösa ledarna sade i vers 16. De erkände öppet att undret var ett faktum – den helade mannen stod framför dem. Men ändå vägrade de att ändra sin inställning. Men trots denna öppna vägran tog inte Petrus och Johannes tillbaka sitt vittnesbörd.

`Vad finns det för relation mellan att känna Kristus och att berätta om honom? Varför är det så väsentligt att känna honom personligen för att vi ska kunna vittna om honom?`