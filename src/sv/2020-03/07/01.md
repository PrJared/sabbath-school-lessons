---
title:  Att dela med sig av Ordet
date:  08/08/2020
---

> <p>Nyckeltext</p>
> ”Så är det med ordet som kommer från min mun: det vänder inte fruktlöst tillbaka utan gör det jag vill och utför mitt uppdrag” (Jes. 55:11)

### Huvudtexter
Ps. 119:105; Jer. 23:29; Heb. 1:1–3; 2 Tim. 3:14–17; 1 Joh. 1:7–9; Pred. 3:1; 2 Tim. 4:2.

När vi vittnar talar vi om Jesus. Men vad skulle vi veta om honom utan Bibeln? Hur mycket skulle vi faktiskt veta om den stora striden, Guds kärlek, vår Herres födelse, liv, verksamhet, död, uppståndelse och återkomst om vi inte hade Bibeln?

Naturen uppenbarar Guds majestät och kraft men visar inget om frälsningsplanen. Jesus är, genom den heliga Anden, ”Det sanna ljuset, som ger alla människor ljus, [och som] skulle komma in i världen” (Joh. 1:9). Men utan Guds Ord som till fullo förklarar den gudomliga sanningen är den heliga Andens uppenbarelse till våra hjärtan ändå begränsad. Guds skrivna Ord är den klaraste och mest fullständiga uppenbarelsen av Jesus, det levande Ordet.

Fastän de religiösa ledarna studerade Guds Ord missade många dess primära budskap. Jesus sade: ”Ni forskar i skrifterna därför att ni tror att de kan ge er evigt liv. Just dessa vittnar om mig” (Joh. 5:39). Rätt förstådd återspeglar all undervisning i Bibeln Jesus karaktär. När vi delar med oss av Guds Ord är vårt främsta syfte inte att bevisa att vi har rätt och de andra har fel, utan det är att uppenbara Jesus i varje aspekt av sanningen.

_Studiematerial för den 9 – 15 augusti 2020_