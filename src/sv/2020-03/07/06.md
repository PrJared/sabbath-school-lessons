---
title:  Att dela med sig av Ordet
date:  13/08/2020
---

Goda nyheter ska man dela med sig av. Tänk på tider i ditt liv då du har fått glädja dig över goda nyheter. Det kan ha varit dagen då du förlovade dig för att sedan gifta dig, ett barns födelse, ett nytt jobb, eller köpet av en ny bil eller ett hus. Du var så glad att du inte kunde vänta med att berätta om det.

Det är underbart att dela sin glädje med andra, men de bästa nyheterna i hela världsalltet är berättelsen om Jesus. När vi får nya insikter i hans Ord om frälsningen i Jesus flödar våra hjärtan över av glädje, och vi vill berätta det för någon. När de religiösa auktoriteterna försökte stoppa apostlarna sade Petrus: ”Vi kan inte tiga med vad vi har sett och hört” (Apg. 4:20).

”Så snart någon kommer till Jesus får han en längtan i sitt hjärta att berätta om vilken vän han har funnit. Det går inte att hålla tyst med en sanning som har räddande kraft. Man kan inte hålla tillbaka ett helgande inflytande. Om vi har fått del av Jesus rättfärdighet och hans ande finns i oss kan vi inte tiga” (Ellen White: Vägen till Kristus, s. 110).

I Rom. 1:14–16 skrev Paulus: ”Greker och barbarer, lärda och olärda – alla har jag skyldigheter mot. Därav min iver att förkunna evangeliet också för er i Rom. Jag skäms inte för evangeliet. Det är en Guds kraft som räddar var och en som tror, juden främst men också greken.”

Aposteln Paulus tröttnade aldrig på att berätta om sin omvändelse. Hans hjärta flödade över av glädje i Jesus. För honom var de goda nyheterna något som måste återges, och han kunde inte hålla tyst.

`Vilka viktiga principer finner vi om spridningen av Guds Ord i Jes. 50:4; Pred. 3:1 och 2 Tim. 4:2?`

När vi överlåter våra liv till Kristus och hans tjänst öppnar han dörrar till tillfällen då vi kan tala de rätta orden för dem vilkas hjärtan han har öppnat. I allt vårt vittnande behöver vi hålla tre bibliska principer i tankarna: vad vi säger, hur vi säger det, och när vi säger det.

`Vilka människor har du kontakt med, och hur kan du bli ett bättre vittne för dem?`