---
title:  Missionsnytt
date:  14/08/2020
---

#### Bön och förföljelse

När adventistmissionären besökte vårt bostadsområde i Conakry i Guinea talade min man och jag med honom i några minuter ute på vår husveranda. Han ville ge mig en broschyr. Men när jag såg att det stod ”Jesus” skrivet med små bokstäver i hörnet ville jag inte ens röra vid broschyren.

Jag vände mig om och gick in i huset. Jag ville inte höra något om kristendomen. Dessutom var det dags för kvällsbönen.

Men jag kunde inte be. Jag kände mig så upprörd att jag inte kunde koncentrera mig. Jag kunde höra att adventistbesökaren fortsatte att prata med min man Alpha. Han frågade om han behövde förbön.

”Jag behöver hitta arbete”, svarade Alpha, som är utbildad elektriker. ”Och min fru genomgår en svår graviditet. Be för henne!”

När vår besökare hade bett skrev han sitt namn, Tranqulle Fassinadouno, och sitt mobiltelefonnummer på broschyren som jag inte hade velat ta emot. Så fort Tranqulle hade gått rev jag sönder broschyren i småbitar som jag slängde. Jag gillade hans bön, men jag ville inte ha någon del av hans kristendom.

Den natten sov jag gott för första gången på flera månader. Smärtan var mycket mindre. När jag åkte till sjukhuset fick jag veta att läkaren hade gjort ett misstag. Jag hade aldrig varit gravid. Jag hade varit sjuk, men nu hade jag blivit frisk.

Sedan blev min lilla son Anthony sjuk. Jag köpte medicin åt honom på sjukhuset, men inget hjälpte. Jag mindes hur min sjukdom hade försvunnit efter att Tranqulle hade bett. ”Om jag bara inte hade slängt broschyren med hans telefonnummer”, tänkte jag.

Nästa dag hörde jag att någon knackade på dörren. Det var Tranqulle.

”Jag är så glad att du är här!” grät jag. ”Jag tänkte precis att jag önskade att jag hade kvar ditt telefonnummer. Be för min sjuka son!”

Tranqulle bad, och Anthony blev frisk samma eftermiddag. Alpha och jag blev förvånade, men jag ville ändå inte gå i kyrkan. Men jag kunde inte glömma Tranqulles böner, så en månad senare bestämde jag mig för att gå till kyrkan. Jag blev djupt rörd av predikan och bestämde mig för att gå dit varje sabbat.

Alpha följde med bara två gånger. Han ville inte att jag skulle gå dit och förväntade sig att jag skulle lyda honom. Efter ett tag berättade hans vänner för honom att de hade sett mig gå in i kyrkan.

Då började Alpha slå mig. En gång slog han mig så illa att jag var tvungen att åka till sjukhuset. Men jag fortsatte att gå till kyrkan. Tranqulle, som är Global Mission-pionjär, studerade Bibeln med mig. Jag bestämde mig för att bli kristen när vi läste om de tio budorden och jag lärde mig om Bibelns sabbat.

En av mina favoritbibelverser är Johannes 14:1 där Jesus säger: ”Känn ingen oro. Tro på Gud, och tro mig.” Trots förföljelsen har jag frid eftersom jag har Jesus i mitt hjärta. Jag ber att Alpha en dag ska lära känna Jesus och uppleva samma frid.