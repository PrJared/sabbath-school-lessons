---
title:  Symboler i Guds Ord
date:  09/08/2020
---

`Läs Ps. 119:105; Jer. 23:29; Luk. 8:11; Matt. 4:4. Vilka fem symboler används i dessa texter för att beskriva Guds Ord? Varför tror du att dessa fem symboler valdes för att representera Guds Ord?`

De olika symbolerna som används i dessa texter beskriver några av de främsta funktionerna hos Guds Ord. När vi delar Bibeln till andra är den som ett ljus som lyser upp livet. Jesus, ”världens ljus”, bryter igenom mörkret som skapats av deras missförstånd kring vem Gud är och hurdan hans karaktär är. Sinnen som är förmörkade av missförståndet om Gud upplyses av den heliga Anden genom Guds Ord.

Enligt Jeremia är Guds Ord som en eld och en hammare. Det förtär syndens skräp i våra liv och bryter igenom våra hårda hjärtan. När vi hjälper människor att se Jesus härlighet i Bibeln bryts deras hårda hjärtan, och hans kärleks eld förtär själviskhetens, begärets, lustens och självcentreringens skräp.

Guds Ord jämförs också med säd. Dess nyckelegenskap är att ge liv. Ett frö behöver tid att gro. Alla frön gror inte samtidigt. Alla växter växer inte i samma takt. Men under rätta förhållanden bryter livet upp genom jorden till ett nytt liv. När vi sår Guds Ords säd i andras hjärtan och sinnen ser vi inte alltid några omedelbara resultat, utan fröet gror stilla, och i Guds egen tid ger det en skörd till Guds rike, om de reagerar på den heliga Andens maningar.

Jesus jämför sitt ord med näringsrikt bröd. Som många av oss vet finns det få saker som är lika mättande som en god skiva bröd. Guds Ord mättar själens hunger och ger vår inre andliga längtan näring. När du delar med dig av löften från Guds Ord och hjälper människor att upptäcka att Jesus är Ordet förvandlas deras liv genom hans godhet. De dras av hans kärlek, förundras av hans nåd och mättas av hans närvaro.

`Tänk igen på de sanningar som vi bara känner till från Bibeln. Hur kan vi värdesätta dess undervisning ännu mer?`