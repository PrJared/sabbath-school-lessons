---
title:  Tillämpning av Guds Ord
date:  12/08/2020
---

Någon har räknat upp till mer än tretusen löften i Guds Ord. Vart och ett av dem kommer från en kärleksfull Guds hjärta som ”verkar i oss med sin kraft och förmår göra långt mer än vi kan begära eller tänka” (Ef. 3:20). Guds löften är överenskommelser han gör med var och en av oss. När vi gör anspråk på dessa löften genom tron och lär andra att göra det flödar himlens välsignelser in i våra liv. Aposteln Paulus betonar denna gudomliga verklighet i Rom. 8:32: ”Han som inte skonade sin egen son utan utlämnade honom för att hjälpa oss alla, varför skall han inte skänka oss allt med honom?” Aposteln Petrus förtydligar detta löfte: ”Ty allt som leder till liv och gudsfruktan har hans gudomliga makt skänkt oss genom kunskapen om honom som i sin härlighet och kraft har kallat oss” (2 Pet. 1:3). Genom Kristus död på korset och hans seger över Satan och helvetets makter och styrkor har han gett oss allt som behövs för ett gudaktigt, andligt liv. Han lovar också att ge oss våra grundläggande fysiska behov.

`Jämför 1 Joh. 1:7–9 med Fil. 4:13, 19. Även om dessa löften är ganska olika, vad lär de oss om Guds karaktär? Hur har dessa löften påverkat ditt liv?`

Löftena som  vi har läst om i dessa texter är vart och ett något olika, men bilden av Gud de ger oss är i hög grad densamma. De uppenbarar en Gud med kärleksfull förlåtelse, oändlig kraft och omsorg om våra grundläggande behov. De ger oss en försäkran om att Gud bryr sig mycket om oss.

`Läs Heb. 3:19; 4:1–3 och Matt. 13:58. Vad säger dessa texter oss om behovet av tro?`

I Bibeln finns så många underbara löften från Gud, och när vi genom tro gör anspråk på löftena i Guds Ord och tror på dem som något som Kristus har lovat blir välsignelserna från dem våra. Det är bristen på tro på Guds förmåga att göra vad han har lovat i sitt Ord som begränsar hur löftena uppfylls i våra liv. Be att Gud leder dig den här veckan till någon som behöver de hoppfulla löftena i Guds Ord.