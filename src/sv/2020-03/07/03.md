---
title:  Den skapande kraften i Guds Ord
date:  10/08/2020
---

`Jämför Heb. 1:1–3; 4:12 och Ps. 33:6, 9. Vad säger dessa texter oss om kraften i Guds Ord?`

Guds Ord är ett levande Ord. Det för med sig kraft att fullfölja vad det säger. Människors ord kan tala om vad som finns, men Gud talar om ting som ännu inte är gjorda och skapar dem sedan genom kraften i sitt Ord. Guds Ord är ett skapande Ord. Det hörbara Ord som kommer från hans mun har kraft att skapa allt det förkunnar.

I skapelseberättelsen i 1 Mos. 1 upprepas uttrycket ”Gud sade” (1 Mos. 1:3, 6, 11, 14, 20, 24, 26, 29). Guds uttryckta ord har en sådan makt att när han talade kom det torra landet fram, växterna spirade, blommorna blommade, fruktträd blomstrade och djuren sprang fram.

Det finns ett fascinerande hebreiskt ord i 1 Mos. 1 om Guds skapande handlingar: ordet bara. I denna form används det om att Gud skapade någonting ur ingenting. Verbet kan bara ha Gud som subjekt. Alltså är det endast Gud som kan skapa, bara, och han gör det genom kraften av sitt talade ord.

Gud inte bara skapade den här världen genom kraften av sitt ord, utan han uppehåller den också genom sitt ord. Samma kraft som finns i Guds talade ord finns i hans skrivna ord. Samma heliga Ande som var verksam i skapelsen verkade i Bibelns inspiration. Han är närvarande när vi läser Bibeln eller delar den till andra. Det finns livgivande, livsförvandlande, skapande kraft i Guds Ord. ”Den kraft som skapade alla världar finns i Guds Ord. Hans Ord ger kraft och föder liv. Alla Guds befallningar är löften. När vi villigt tar emot dem i vårt inre, för de med sig Guds kraft. De förvandlar vår karaktär och återskapar vårt inre till Guds avbild” (Ellen White: Vägen till mognad, s. 142, 143).

När vi personligen griper tag i löftena i Guds Ord förvandlas våra liv, och när vi hjälper andra att gripa tag i dessa fantastiska löften förvandlar den heliga Anden också deras liv.

`Föreställ dig: Gud sade och det blev så. Hur kan vi fatta vad det innebär? Vad säger denna häpnadsväckande verklighet oss om hans kraft? Varför kan denna sanning om Guds skaparmakt vara en tröst för oss?`