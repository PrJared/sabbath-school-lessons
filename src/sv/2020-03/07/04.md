---
title:  Fördelarna med att studera Guds Ord
date:  11/08/2020
---

Det finns många fördelar med att studera Guds Ord. Aposteln Petrus säger att genom löftena i Guds Ord ska vi ”bli delaktiga av gudomlig natur” (2 Pet. 1:4). Jakob talar om ”ordet som är nerlagt i er och som förmår rädda ert liv” (Jak. 1:21). Paulus lägger till ”hans nåderika ord, det som kan göra er till hans byggstenar och ge er arvslott bland alla dem som helgats” (Apg. 20:32). Bibelns syfte är återlösning. När vi ser Jesus i hela Bibeln förvandlas vi. Genom att se på honom i hans Ord blir vi lika honom (2 Kor. 3:18). ”Det är en naturlag både för den intellektuella och den andliga naturen att det som vi betraktar förändrar oss. Sinnet förändras gradvis efter de saker som det uppehåller sig vid” (Ellen White: Från mörker till ljus,   s. 477).

`Läs 2 Tim. 3:14–17 och Joh. 17:14–17. Vilka ytterligare fördelar får vi av att studera Guds Ord?`

När aposteln Paulus skrev till sin unge medarbetare Timotheos uppmanade han honom att vara trogen mot Skriften och talar om fördelarna med att studera det inspirerade Ordet. Enligt Paulus är Bibeln ”till nytta när man undervisar”. Den uppenbarar sanningen och avslöjar falskheten. Den visar Guds plan för människosläktet. Den tillrättavisar oss för våra synder, korrigerar våra felaktiga tankesätt och vägleder oss i rättfärdighet. Skrifterna uppenbarar Kristus rättfärdighet. De leder oss från dåraktigheten hos vår syndfullhet till skönheten i hans rättfärdighet. När vi ser Jesus osjälviska kärlek i kontrast till vår själviskhet blir vi förundrade. När vi i Skriften betraktar djupet av hans medkänsla och omsorg förvandlas våra liv. När vi förmedlar hans Ord till andra förvandlas även de radikalt. Genom att se på Jesus i hans Ord blir vi mer lika honom. Vittnandet handlar inte om vad vi tänker eller ens vad vi tror. Det handlar om att förmedla eviga sanningar som finns i Guds Ord. När Guds Ord har välsignat våra liv så förunderligt är vi skyldiga att tala om för andra hur det kan välsigna även deras liv.

`Tänk på en svår tid du själv har mött och hur Guds Ord då visade sig vara en styrka för dig. Vad lärde du dig av den erfarenheten?`