---
title:  Petrus aktuella budskap
date:  13/09/2020
---

Genom frälsningshistorien har Gud regelbundet sänt ett speciellt budskap genom det profetiska ordet för att förbereda människor för det som ska komma. Gud blir aldrig överrumplad (Jes. 46:9, 10). Han förbereder sitt folk för framtiden genom att sända profeter för att uppenbara sitt budskap innan domen faller (Am. 3:7). Tiden före floden sände Gud genom Noa ett budskap till världen om att floden skulle komma. Gud såg till att Josef fanns på plats i Egypten för att göra förberedelser för de sju årens hungersnöd. Judiska profeter varnade de israelitiska ledarna för de babyloniska styrkornas kommande förstörelse av Jerusalem. Johannes döparens budskap om omvändelse förberedde nationen för Jesus första ankomst.

`Läs 2 Pet. 1:10-15. Vilken viktig poäng lyfter Petrus fram här?`

`Läs 2 Pet. 1:16–21. Vad var det för ”aktuell sanning” som Petrus och lärjungarna förkunnade?`

Budskapet med evighetsvärde för första århundradet var att Kristus hade kommit. Faderns kärlek uppenbarades genom Kristus offer på korset. Fastän ”syndens lön är döden” har alla, genom Kristus, garanterats evigt liv. Det är vårt val om vi tar emot det genom tro (Rom. 3:23; 6:23; Ef. 2:8). Detta frälsningsbudskap i Jesus föråldras aldrig. Det är en aktuell sanning för varje generation.

Från början till slut visar Uppenbarelseboken Jesus och vad han har gjort för mänsklighetens skull. Den avslöjar falskheten i mänsklig tradition och självcentrerad religiositet.

Jesus är det sanna vittnet för sin Faders karaktär. Han är ”härskaren över jordens kungar. Han som älskar oss och har löst oss från våra synder med sitt blod och som har gjort oss till ett kungadöme, till präster åt sin Gud och fader” (se Upp. 1:1–6). Uppenbarelseboken handlar helt om Jesus och hans budskap för den sista tiden för att göra hans folk redo för hans snara återkomst.

`Vad är din bild av Uppenbarelseboken? Vad tycker du att den handlar mest om? Varför tror du att Jesus gav oss profetiorna i Uppenbarelseboken? Vad säger den om Guds plan för mänskligheten?`