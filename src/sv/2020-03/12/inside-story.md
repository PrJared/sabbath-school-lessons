---
title:  Missionsnytt
date:  18/09/2020
---

#### Mammas drastiska åtgärder

Marias mamma blev rasande när kusin Hamadou berättade att Maria ägde en Bibel.

Som de flesta människor i deras hemland, Guinea i Västafrika, tillhörde familjen en annan världsreligion än kristendomen, och därför ville inte Marias mamma att hennes dotter skulle bli kristen. Mamman skyndade sig genast hem till Maria i Conakry.

”Var finns din Bibel?” krävde hon.

”I mitt sovrum”, svarade Maria.

Mamman stormade in i sovrummet. Hon sökte överallt men kunde inte hitta den. ”Jag såg inte Bibeln någonstans”, sa hon. Maria tittade in i sovrummet. Bibeln låg väl synlig på ett bord.

Nästa sabbat gick Maria till Adventkyrkan. Vanligtvis arbetade hon den dagen i den stora butiken som hon ägde. Hennes mamma hade gått dit, och hon förstod inte varför Maria inte hade arbetat.

”Var var du?” frågade hon. ”Jag var i kyrkan”, svarade Maria.

Mamman såg mycket upprörd ut. Maria visste inte att hennes familjs religion motsatte sig kristendomen och att vissa människor till och med betraktade det som en heder att döda en familjemedlem som blev kristen.

”Mamma, jag arbetar gärna alla andra dagar, men jag kommer inte längre att arbeta på lördagarna”, sa hon.

Från den dagen började Marias mamma slå henne. ”Jag vill hellre se dig död än att du skämmer ut oss”, skrek hon.

När misshandeln inte fick Maria att ändra sig spärrade mamman hennes bankkonto. Och när Maria trots detta ändå höll fast vid sin tro meddelade hennes mamma att det var dags för drastiska åtgärder.

”Min dotter, eftersom du inte lyssnar på mig måste jag döda dig”, sa hon.

Några dagar senare kom mamman till Marias hem och lagade en favoritgryta. Maria anade inte att grytan innehöll ett dödligt gift. När maten var klar bad mamman Maria att bära grytan till bordet. Maria var hungrig, men hon ville ta ett bad först. Hon lovade att äta efteråt, och hennes mamma gick hem. Medan Maria badade kom en katt från ingenstans. Den hoppade upp på bordet och knuffade till maten så att alltsammans föll ner på golvet. Maria ägde inte någon katt. Den kvällen ringde Marias mamma för att fråga hur Maria mådde.

”Alldeles utmärkt, tack” svarade  Maria. Hon undrade varför hennes mamma lät förvånad.

Några dagar senare hällde kusin Hamadou giftet i Marias flaska med dricksvatten. Efter att ha druckit av vattnet fick Maria svåra smärtor i magen. När Hamadou såg detta berättade han vad han hade gjort. Han hade blivit lurad av medicinmannen att det var medicin.

Genast ringde Maria Jacob Gbale, Adventistsamfundets föreståndare i Guinea, och bad honom att be för henne. Han åkte hem till henne, bad för henne och gav henne fem kolpiller.

Maria tvivlar inte på att Jesus grep in båda gångerna för att rädda hennes liv. Som det står i Psaltaren 68:20: ”Vår Gud är en räddande gud, Herren, vår härskare, för oss bort från döden.”