---
title:  Att förstå Guds budskap mer fullständigt
date:  16/09/2020
---

I Uppenbarelsebokens budskap för den sista tiden presenteras Jesus i fullheten av sin frälsande nåd för hela mänskligheten (Upp. 14:6). Det är en uppriktig vädjan att ”frukta” eller vörda Gud i allt vi gör, att respektera hans bud och lyda hans lag i ljuset av Guds dom (Upp. 14:7). Att ”frukta Gud” har att göra med hur vi tänker. Det är en vädjan att leva för att behaga Gud och sätta honom först i alla våra tankar. Det är en inställning av lydnad som leder oss till ett gudfruktigt liv (Ords. 3:7; Apg. 9:31; 1 Pet. 2:17). Detta budskap inbjuder oss också att ge Gud äran. Att ge honom äran hänger ihop med allt vi gör på alla områden i våra liv.

`Läs Pred. 12:13, 14 och 1 Kor. 6:19, 20. Vad innebär det att frukta Gud och ge honom äran?`

I en tid när miljoner människor känner att de inte är ansvariga inför någon annan än sig själva påminner detta domsbudskap oss om att vi är ansvariga för våra handlingar. Det finns en relation mellan en attityd av vördnad för Gud, att lyda honom och domen. Lydnad är frukten av en frälsande relation med Jesus. Bara hans rättfärdighet är god nog för att bli godkänd i domen, och i hans rättfärdighet är vi trygga. Genom hans rättfärdighet lever vi för att förhärliga hans namn i allt vi gör.

`Läs Upp. 14:7; Upp. 4:11; 1 Mos. 2:1–3 och 2 Mos. 20:8–11. Vad är grunden för all sann gudstillbedjan? På vilket sätt kan sabbaten återspegla detta?`

Sabbaten upphöjer Kristus som Skaparen och vädjar till alla män och kvinnor överallt att ”tillbe honom som har skapat himlen och jorden” (Upp. 14:7). Den tanken har relevans i en tid där evolutionen lyfts fram. Den kallar oss tillbaka till tillbedjan av Jesus som har skapat oss och som ger oss en känsla av vårt sanna värde i honom.

`Vad kan vi rent konkret göra för att sabbaten ska bli en påminnelse om att Gud är vår Skapare och därmed den enda som är värd vår tillbedjan?`