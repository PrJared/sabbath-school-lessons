---
title:  Bibeln Som Den Rådande Normen
date:  26/04/2020
---

Ända från sin tillkomst har sjundedagsadventister betraktat sig själva som Bokens folk, kristna som tror på Bibeln. För att bekräfta principen sola Scriptura (endast Bibeln) erkänner vi Bibelns unika auktoritet. Endast Bibeln är den rådande normen för vår teologi och den yttersta auktoriteten för liv och lära. Andra källor, som religiös erfarenhet, mänskligt förnuft eller tradition är underställda Bibeln. Syftet med principen sola Scriptura var att skydda Skriftens auktoritet från att vara beroende av kyrkan och dess tolkning, och den tog bort möjligheten att normen för tolkning skulle kunna komma från utombibliskt håll.

`Läs 1 Kor. 4:1–6, särskilt v. 6, där Paulus manar: ”Håll er till skriften.” Varför är den poängteringen så viktig för vår tro?`

Att hålla sig till Skriften utesluter inte insikter från andra områden som kan studeras, som bibelarkeologi eller historia. Andra områden kan belysa vissa bibliska aspekter och bibeltexters bakgrund och därigenom hjälpa oss att förstå bibeltexten bättre. Inte heller utesluter den att andra källor hjälper till i tolkningen, som t.ex. uppslagsverk, ordböcker, konkordanser och andra böcker och kommentarer. Men i rätt bibeltolkning står bibeltexten  över alla andra aspekter, vetenskaper och övriga andrahandshjälpmedel. Andra synsätt måste värderas noggrant utifrån Bibeln som helhet.

Det vi positivt bekräftar när vi praktiserar principen sola Scriptura är att om en konflikt uppstår i tolkningen av vår tro ska endast Bibeln ha en auktoritet som överskrider och bedömer alla andra källor och kyrkliga traditioner. Vi bör inte gå bortom eller mot det som står skrivet i Bibeln. Sann kristendom och övertygande evangelieförkunnelse är beroende av en orubblig överlåtelse till Skriftens auktoritet.

”Endast Bibeln är den sanna herren och mästaren över alla skrifter och läror på jorden” (Martin Luther, Luther’s Works, vol. 32: Career of the Reformer II, ed. Jaroslav Jan Pelikan, Hilton C. Oswald, and Helmut T. Lehmann, vol. 32 [Philadelphia: Fortress Press, 1999], s. 11, 12).

`Läs Apg. 17:10–11.  Hur belyser dessa verser det vi talar om här beträffande Bibelns särställning?`