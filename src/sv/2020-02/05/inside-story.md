---
title:  Missionsnytt
date:  01/05/2020
---

#### Ett dåligt beslut

I ett fängelse i Polen hade sju intagna deltagit i sabbatsgudstjänster, och nu ville de bli döpta. Men var skulle man kunna hålla dopet? Pastor Mariusz Maikowski fick en idé. Männen kunde bli döpta i Östersjön under ett ungdomsläger som snart skulle hållas vid kusten.

Mariusz bad fängelsedirektören om fyra dagars permission åt sex av de intagna som ville bli döpta. En sjunde fånge, Jurek, fick höra om dopet efteråt och bestämde sig för att han också ville bli döpt. Eftersom han hade suttit av två tredjedelar av sitt straff fick han en extra dags permission i förväg för att ordna med sin resebiljett. Han skulle möta resten av gruppen på tåget.

Under resans gång stannade tåget vid stationen där Jurek skulle stiga ombord. Men Jurek visade sig inte. På sabbaten blev de övriga internerna döpta i Östersjön. Och två dagar senare blev fångvaktarna och de övriga internerna förvånade när alla sex som hade haft permission i fyra dagar återvände till fängelset. De hade slagit vad om hur många som skulle ta tillfället i akt att rymma.

Jurek kom dock inte tillbaka, och han blev efterlyst. Han hade sökt upp sin lillebror. En kväll satt de i en stadspark i Toru i norra Polen och blev berusade. En sjuksköterska råkade cykla förbi. De två männen rånade henne, våldtog henne och strypte henne. Efter en polisjakt blev Jurek och hans lillebror gripna.

I 20 år tänkte Mariusz ofta på Jureks öde. Jurek hade varit så nära att bli döpt. Om han bara hade gått ombord på tåget och inte fattat beslutet att rymma. En dag berättade en församlingsmedlem för Mariusz att hennes syster dejtade en man som tidigare hade suttit i fängelse. Han behövde någonstans att bo.

”Han kan mycket om Bibeln”, sa hon. ”Kan vi som församling hjälpa honom?”

Mariusz träffade mannen, som hette Tomek. Han visste mycket om Bibeln och började besöka gudstjänsterna i kyrkan. En adventist som var hyresvärd hyrde ut en lägenhet till honom. Men trots sina kunskaper om Guds Ord hyste Tomek en djup förbittring mot Gud. ”Du tror på Gud eftersom du har en bra familj och ett bra liv”, sa Tomek. ”Min pappa och mina bröder var kriminella. Och mamma var alkoholist. Så hur kan jag tro att Gud älskar mig och vill mig väl?”

Mariusz visste inte hur han skulle svara. Men sedan kom han plötsligt att tänka på Jurek. Han började berätta för Tomek om hur ett enda dåligt beslut kan förstöra ett liv.

”Du förstår, Tomek, den mannen var väldigt nära att följa Gud”, sa han. ”Men ett dåligt beslut förstörde inte bara hans eget liv utan också hans lillebrors liv.”

Tomek blev alldeles blek i ansiktet och såg förvånat på Mariusz. Sedan började han gråta. ”Det här är otroligt”, sa han medan han grät.

”Hur så?” frågade Mariusz.

”Jag är Jureks lillebror”, sa Tomek.

En del av denna berättelse gör att man blir ledsen”, säger Mariusz. ”Men den visar också Guds stora makt och vad han kan göra i våra liv. Föreställ dig att efter 20 år få träffa Jureks lillebror och kunna lära honom om Gud.”