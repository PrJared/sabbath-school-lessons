---
title:  Skriftens Enhet
date:  27/04/2020
---

Bibeln själv hävdar att ”varje bok i skriften är inspirerad av Gud” (2 Tim. 3:16), och att ”man aldrig kan tyda en profetia i skriften på egen hand. Ingen profetia har förmedlats genom mänsklig vilja, utan drivna av helig ande har människor talat ord från Gud” (2 Pet. 1:20, 21). Med Gud som Bibelns yttersta författare kan vi utgå ifrån att det finns en grundläggande enhet och harmoni mellan de olika delarna i Skriften när det gäller de nyckelfrågor som den undervisar om.

`Läs Tit. 1:9 och 2 Tim. 1:13. Varför är Bibelns enhet viktig för vår tro?`

Endast på grund av Skriftens interna enhet, som kommer från dess gudomliga inspiration, kan Bibeln fungera som sin egen tolk. Om Bibeln inte hade en övergripande enhet i sin undervisning skulle vi inte uppnå läromässig harmoni i någon aktuell fråga. Utan Bibelns enhet skulle vi inte ha några redskap för att skilja mellan sanning och falskhet eller bemöta villoläror. Det skulle inte finnas någon grund att tillämpa disciplinära åtgärder eller för att rätta till avvikelser från Guds sanning. Bibeln skulle mista sin övertygande och befriande kraft.

Både Jesus och bibelförfattarna utgick ifrån Skriftens enhet, som är grundad på dess gudomliga ursprung. Vi kan se det i deras vanliga sätt att citera flera av Gamla testamentets böcker som likvärdiga och av samma vikt (Rom. 3:10–18; här använder Paulus bibelcitat från Predikaren [7:21], Psaltaren [14:2, 3; 5:10; 10:7] och Jesaja [59:7, 8]).

Bibelförfattarna betraktade Skriften som en oskiljaktig, sammanhängande helhet där viktiga teman utvecklas vidare. Det finns ingen dissonans mellan Gamla och Nya testamentet. Nya testamentet innehåller inget nytt evangelium eller någon ny religion. Gamla testamentet utvecklas i Nya testamentet, och Nya testamentet bygger på det Gamla. Som sådana har de två testamentena en ömsesidig relation där de belyser varandra.

Skriftens enhet leder också till att hela Skriften (tota scriptura) bör beaktas när vi studerar bibliska ämnen, i stället för att bara bygga vår undervisning på isolerade utsagor.

`Vad bör vi göra när vi möter texter eller tankar som verkar motsägelsefulla i Bibeln? Hur arbetar vi för att lösa dem?`