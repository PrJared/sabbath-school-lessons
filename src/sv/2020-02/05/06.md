---
title:  Sola Scriptura Och Ellen White
date:  30/04/2020
---

`Läs Jes. 8:20, nuB. Varför är det alltid viktigt att hänvisa till den bibliska ”lagen och vittnesbördet” som norm för vår undervisning och lära? Vad betyder det för de profeters verksamhet som inte blivit en del av Bibelns kanon?`

När vi talar om sola Scriptura (endast Bibeln) konfronteras sjundedagsadventister oundvikligen med frågan om vad man ska göra med Ellen White, som också var inspirerad av Gud och tjänade som hans budbärare till det kvarvarande gudsfolket. Vad är relationen mellan hennes skrifter och Bibeln?

Redan en snabb läsning av Ellen Whites skrifter visar klart att för henne var Bibeln grundläggande och central i alla hennes tankar och teologi. Hon bekräftade faktiskt upprepade gånger att Bibeln är den högsta och yttersta normen och måttet för all lära, tro och praxis (se Från mörker till ljus, s. 513). Vidare stödde och upprätthöll hon tydligt den protestantiska principen sola Scriptura (se Från mörker till ljus, s. 14, 15).

Enligt Ellen White själv var hennes skrifter i jämförelse med Bibeln ”ett mindre ljus som leder män och kvinnor till ett större ljus” (The Advent Review and Sabbath Herald, 20 januari 1903). Hennes skrifter är aldrig en genväg till eller ersättning för något seriöst bibelstudium. Hon säger faktiskt: ”Ni känner inte till Skrifterna. Om ni hade gjort Guds Ord till ert studium, med en önskan att nå upp till Bibelns norm och kristen fullkomlighet, skulle ni aldrig ha behövt Testimonies [Vittnesbörden]. Det är på grund av att ni försummat att bekanta er själva med Guds inspirerade Bok som han har försökt nå er genom enkla, direkta vittnesbörd” (Ellen White: Testimonies for the Church, vol. 2, s. 605).

Som sådana bör hennes skrifter värdesättas. De har samma slags inspiration som bibelförfattarna hade, men de har en annan funktion än Bibeln. Hennes skrifter är inget tillägg till Skriften utan underställda den heliga Skrift. Hon avsåg aldrig att hennes skrifter skulle ta Bibelns plats, nej, hon lyfte fram Bibeln som den enda normen för tro och praxis.

`Tänk på vilken värdefull gåva vi har fått genom Ellen Whites tjänst. Hur kan vi lära oss att bättre värdesätta det fantastiska ljus som kommer från henne medan vi samtidigt lyfter fram Bibelns överlägsenhet?`