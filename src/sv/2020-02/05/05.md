---
title:  Bibeln Tolkar Sig Själv
date:  29/04/2020
---

Eftersom det redan finns en underliggande enhet i Skriften kan Bibeln fungera som sin egen tolk. Utan en sådan enhet skulle Bibeln inte kunna vara det ljus som uppenbarar sin egen mening, där en del av Skriften tolkar andra delar och därmed blir nyckeln till förståelsen av dessa avsnitt.

`Läs Luk. 24:27, 44, 45. På vilket sätt pekar Jesus tillbaka på Skriften för att förklara vem han är? Vad lär detta oss om hur vi ska använda Skriften?`

Det fina med att låta Skriften tolka Skriften är att den ger mer ljus över sin egen mening. När vi gör så  sätter vi inte urskillningslöst ihop olika avsnitt för att bevisa vår åsikt. Nej, vi tar noggrann hänsyn till sammanhanget i varje avsnitt. Vid sidan om det omedelbara sammanhanget före och efter avsnittet som vi studerar bör vi beakta sammanhanget av den bok där avsnittet står. Dessutom säger Paulus att det som finns i skriften står ”där för att undervisa oss” (Rom. 15:4). Därför borde vi studera vad hela Skriften säger om ämnet i fråga.

”Bibeln är sin egen tolk. Vi bör jämföra bibeltext med bibeltext. När vi läser bör vi lära oss att se Guds Ord som ett helt och att se förhållandet delarna emellan. Vi bör skaffa oss kunskap om det stora huvudämnet, om Guds ursprungliga plan för världen, om hur den stora striden uppstod och om räddningen från synd” (Ellen White: Vägen till mognad, s. 207).

När vi jämför Skrift med Skrift är det viktigt att studera Bibeln noggrant. Om möjligt borde vi göra det på dess grundspråk eller åtminstone med en bra bibelöversättning som är trogen mot betydelsen hos den ursprungliga hebreiska och grekiska texten. Även om kunskaper i grundspråken inte är nödvändiga för en god förståelse av Bibeln hjälper de mycket när det är möjligt. Om inte, så bär det redan god frukt när man studerar Ordet troget och under bön, med en ödmjuk och överlåtande inställning.

`Tänk på en lära, t.ex. tillståndet i döden, där koncentrationen på några utvalda avsnitt kan leda vilse om andra texter ignoreras. Vad säger detta oss om hur viktigt det är att samla och läsa allt som Bibeln säger om ett ämne för att bäst förstå vad Bibeln lär?`