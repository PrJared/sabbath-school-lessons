---
title:  T Radition
date:  19/04/2020
---

Traditionen i sig är inte ond. Den ger våra återkommande handlingar i vardagslivet en viss rutin och struktur. Den kan hjälpa oss att ha förbindelse med våra rötter. Därför är det ingen överraskning att traditionen också spelar en viktig roll i religionen. Men det finns också en del faror kopplade till traditionen.

`Vad lär Mark. 7:1–13 oss om hur Jesus reagerade på några av sin tids traditioner?`

Den tradition som Jesus konfronterade fördes noga vidare i den judiska gemenskapen från lärare till elev. På Jesus tid hade den en bestämd plats vid sidan om Skriften. Men traditionen har en tendens att växa under långa tidsperioder och den genererar därmed fler och fler detaljer och aspekter som ursprungligen inte var någon del av Guds Ord och plan. Dessa mänskliga traditioner förespråkas av ”fäderna” (se Mark. 7:3, 5), dvs. de religiösa ledarna i den judiska gemenskapen, men de är ändå inte att jämställa med Guds bud (se Mark. 7:8, 9). De var mänskliga traditioner och ledde ytterst till att de satte ”Guds ord ur kraft” (Mark. 7:13).

`Läs 1 Kor. 11:2 och 2 Thess. 3:6. Hur skiljer vi mellan Guds Ord och mänsklig tradition? Varför är det så viktigt att göra den skillnaden?`

Guds levande Ord väcker i oss en vördnadsfull och trogen inställning till det. Denna trohet genererar en viss tradition. Men vår trohet behöver alltid förbli lojal mot den levande Guden som har uppenbarat sin vilja i sitt skrivna Ord. Därför har Bibeln en unik roll som överskrider alla mänskliga traditioner. Bibeln står högre än och över alla traditioner, även goda sådana. Traditioner som växer fram från vår erfarenhet med Gud och hans Ord behöver ständigt prövas mot den heliga Skriftens mätsnöre.

`Vad finns det som vi gör inom vårt samfund som skulle kunna hamna under rubriken ”tradition”? Varför är det alltid viktigt att skilja dem från Bibelns undervisning? Ta med ditt svar till studiegruppen på sabbaten.`