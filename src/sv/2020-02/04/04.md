---
title:  Kultur
date:  21/04/2020
---

Alla tillhör vi och är en del av en viss kultur eller vissa kulturer. Vi är också alla påverkade och formade av kulturen. Ingen kan undvika det. Tänk på hur mycket av Gamla testamentet som är en berättelse om hur det forntida Israel blev korrumperat av de omgivande kulturerna. Vad får oss att tänka att vi skulle vara annorlunda eller bättre idag?

Guds Ord är också givet för en speciell kultur, fastän det inte är begränsat till den kulturen. Medan kulturella faktorer oundvikligen påverkar vår förståelse av Bibeln bör vi inte tappa ur sikte det faktum att Bibeln också överskrider etablerade kulturella kategorier som etnicitet, omgivning och social status. Detta är en anledning till varför Bibeln överskrider varje mänsklig kultur och också är kapabel att förvandla och korrigera de syndiga dragen som finns i varje kultur.

`Läs 1 Joh. 2:15–17. Vad menar Johannes när han säger att vi inte ska älska det som finns i världen? Hur kan vi leva i världen men ändå inte ha ett världsligt sinne?`

Kulturen är, liksom alla andra aspekter av Guds skapelse, påverkad av synden. Följaktligen står den också under Guds dom. Ja, vissa aspekter av vår kultur kan passa mycket bra ihop med vår tro, men vi behöver alltid vara noga med att skilja mellan de två. Idealet är att när det behövs borde den bibliska tron utmana den befintliga kulturen och skapa en motkultur som är trogen mot Guds Ord. Om vi inte har något förankrat i oss som kommer ovanifrån ger vi snart efter för sådant som finns runt omkring oss.

Ellen White ger följande insikt: ”Kristus efterföljare ska skilja sig från världen i sina principer och intressen, men de ska inte isolera sig från världen. Frälsaren umgicks ständigt med människor, inte för att uppmuntra dem till något som inte var i enlighet med Guds vilja, utan för att lyfta upp och förfina dem” (Ellen White: Counsel to Parents, Teachers, and Students Regarding Christian Education, s. 323).

`Vilka aspekter av din kultur är helt emot den bibliska tron? Ännu viktigare: hur står vi fast emot dessa aspekter som försöker fördärva vår tro?`