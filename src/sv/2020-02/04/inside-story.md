---
title:  Missionsnytt
date:  24/04/2020
---

#### Spisar förändrar livet

I många år har ADRA Malawi arbetat med att bevara miljön när de genomför olika projekt i landet. De planterar träd och visar gruppmedlemmar hur de kan använda energisparande spisar för att minska sin vedanvändning till en tredjedel. Dessa energisparande spisar är också en utmärkt inkomstkälla för kvinnorna, som kan tillverka spisar av leran som finns vid floderna. Försäljningen av spisarna ger dem pengar till att utbilda sina barn och köpa förnödenheter.

Ida Namalawe är 35 år gammal, gift och har fem barn. Hon bor i Kathebwe by i Malawi. Hennes man har startat en egen taxiverksamhet. Han transporterar människor på sin cykel till olika platser. Innan ADRA började arbeta i byn hade Ida ingen egen inkomst.

Ida gick med i en ADRA-grupp. Där fick hon bl.a. lära sig att odla näringsrika grödor och hur viktigt det är att plantera träd, speciellt fruktträd med frukt som ger vitamintillskott och som kan säljas. Hon lärde sig också hur viktigt det är att bevara miljön samt att tillverka energisparande spisar.

Monica, hennes ena dotter, skämdes över att hon aldrig hade råd att köpa en skoluniform. Hennes mamma hade alltid kämpat för att skicka döttrarna till skolan eftersom hon själv hade mycket lite utbildning, men det fanns aldrig möjligheter för henne att köpa en skoluniform åt Monica.

Monica älskade att gå i skolan, men hon skämdes över att hon var bland de få som inte hade en skoluniform. Det var som att ropa ”Titta på mig, min familj är så fattig att de inte ens har råd att köpa mig en skoluniform”. Hon gjorde allt hon kunde för att hjälpa sin mamma att ta hand om familjen. Hon var uppe tidigt för att hämta vatten från brunnen och hjälpte till att laga mat. Hon skämdes ibland över att hon klagade över en skoluniform när hon åtminstone hade mat för dagen och en kärleksfull familj.

Ida och 25 andra kvinnor i en av ADRA-grupperna bestämde sig för att börja tillverka energisparande spisar. De hade själva prövat och sett att de spisarna använde mycket mindre ved, sparade miljön och utvecklade mindre rök som ofta gav upphov till hosta hos många av kvinnorna. Gruppmedlemmarna delade på arbetet och utgifterna, och sedan fick var och en av dem ett visst antal energi-spisar att sälja.

Ida blev lycklig när hon hade lyckats sälja fyra spisar på den lokala marknaden. Nu skulle hon överraska sin dotter. På vägen hem beställde hon två skoluniformer åt Monica.

Någon vecka senare blev Monica överraskad när läraren bad henne att stanna kvar efter skolan. Först blev hon orolig: hade hon fått dåligt betyg? Men när hon såg att läraren kom fram till henne med två nya skoluniformer och berättade att mamma Ida hade betalat för dem blev hon alldeles lycklig!

Monica hoppas att en dag kunna utbilda sig till sjuksköterska. Hon vill hjälpa andra människor som lider. Hon har fått hopp om en ljusare framtid tack vare sin mors energisparande spisar.

ADRA förändrar världen – ett liv i taget!