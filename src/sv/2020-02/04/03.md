---
title:  Erfarenhet
date:  20/04/2020
---

`Läs Rom. 2:4 och Tit. 3: 4, 5. Hur upplever vi Guds godhet, tålamod, vänlighet och kärlek? Varför är det viktigt att vår tro inte bara är en abstrakt, intellektuell kunskap utan någonting vi faktiskt upplever? På vilka sätt kan våra erfarenheter samtidigt komma i konflikt med Bibeln och även vilseleda oss i vår tro?`

Erfarenhet är en del av människans existens. Den påverkar våra känslor och tankar på ett kraftfullt sätt. Gud har gjort oss sådana att vår relation till hans skapelse och även till honom själv är tydligt kopplad till och formad av vår erfarenhet.

Det är Guds önskan att vi upplever skönhet i relationer, i konst och musik och i skapelsens under, liksom glädje över hans frälsning och kraften i löftena i hans Ord. Vår religion och tro är mer än bara lära och rationella beslut. Det vi upplever formar tydligt vår uppfattning om Gud och även vår förståelse av hans Ord. Men vi behöver också tydligt se begränsningarna och otillräckligheten i vår erfarenhet när det handlar om att känna Guds vilja.

`Vilken varning finns i 2 Kor. 11:1–3? Vad bör den säga oss om begränsningarna i att lita på våra egna erfarenheter?`

Erfarenheter kan vara mycket vilseledande. Bibliskt sett behöver erfarenheten sin rätta sfär. Den behöver vara informerad och formad av Skriften och tolkad av den. Ibland vill vi uppleva någonting som inte är i harmoni med Guds Ord och vilja. Här behöver vi lära oss att lita på Guds Ord även i fråga om våra erfarenheter och önskningar. Vi bör vara på vår vakt för att försäkra oss om att även vår erfarenhet alltid är i harmoni med Guds Ord och inte går emot Bibelns klara undervisning.

`En tro där kärlek till Gud och till medmänniskor (se Mark. 12:28–31) är de viktigaste buden är helt klart en tro där erfarenheter är viktiga. Varför är det samtidigt viktigt att vi alltid prövar vår erfarenhet med Guds Ord?`