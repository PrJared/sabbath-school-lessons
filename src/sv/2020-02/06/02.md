---
title:  Förutfattade Meningar
date:  03/05/2020
---

`Läs Luk. 24:36–45. Lärjungarna kände mycket väl till skrifterna. Vad hindrade dem från att se den sanna meningen i Guds Ord, till och med när de förutsagda händelserna hade gått i uppfyllelse inför dem?`

Ingen närmar sig bibeltexten förutsättningslöst. Varje läsare och den som studerar Bibeln kommer dit med en unik historia och personlig erfarenhet som oundvikligen påverkar tolkningen. Även lärjungarna hade sina egna unika tankar om vem Messias var och vad han skulle göra, grundade på den tidens förväntningar. Deras starka övertygelse hindrade dem från en klarare förståelse av bibeltexten, vilket förklarar varför de ofta missförstod Jesus och händelserna kring hans liv, död och uppståndelse.

Alla har vi ett antal uppfattningar om den här världen, om den yttersta verkligheten, om Gud, osv. som vi förutsätter eller accepterar, medvetet eller omedvetet, när vi tolkar Bibeln. Ingen närmar sig bibeltexten med tomt sinne. Om t.ex. någons världsuppfattning kategoriskt förnekar varje övernaturligt ingripande av Gud, läser den personen inte Skriften som en sann och trovärdig berättelse om vad Gud har gjort i historien utan tolkar den mycket annorlunda än någon som accepterar det övernaturligas verklighet.

Bibeltolkarna kan inte helt avlägsna sig från sitt förflutna, sin erfarenhet, sina inneboende tankar och förutfattade meningar och åsikter. Total neutralitet eller absolut objektivitet kan inte uppnås. Bibelstudium och teologisk reflektion sker alltid mot bakgrund av förutfattade meningar om världen och Guds natur.

De goda nyheterna är dock att den heliga Anden kan öppna upp och korrigera våra begränsade perspektiv och förutfattade meningar när vi läser Skriftens ord med ett öppet sinne och uppriktigt hjärta. Bibeln bekräftar om och om igen att människor med mycket olika bakgrund kunde förstå Guds ord, och att den heliga Anden leder oss ”med hela sanningen” (Joh. 16:13).

`Vilka förutfattade meningar har du själv om världen? På vilka sätt kan du underkasta dem alla Guds Ord så att Ordet självt kan omforma dina tankar till att vara mer i harmoni med den verklighet Bibeln lär?`