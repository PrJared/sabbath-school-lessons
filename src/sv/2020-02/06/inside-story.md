---
title:  Missionsnytt
date:  08/05/2020
---

#### Vän till Finlands ensamma

Lauri Herranen kände sig dyster när han stod vid en väns grav i staden Mikkeli i Finland. De hade varit jämngamla när hans vän hade dött tre år tidigare.

”Det kunde vara jag som ligger där i graven”, tänkte Lauri.

Han kände en inre röst säga: ”Du förstår mycket väl hur ditt liv kan sluta om du fortsätter leva på det sätt du gör. Vill du verkligen att det ska vara så?”

Lauri, som var 45 år gammal, var rädd för döden. Han kom ihåg att han som barn hade hört talas om Jesus andra ankomst. Men den bild som hade målats upp för honom då skrämde honom nu. Han hade fått lära sig att om man inte klarade sig i Guds domstol och inte ansågs ha varit tillräckligt snäll för att komma till himlen skulle man kastas i ett evigt brinnande eldhav som hette helvetet. Lauri hade inga vänner som var kristna, så han kände ingen som han kunde prata med som skulle ta hans rädsla på allvar. Situationen blev ännu värre när Lauri gick till doktorn och fick diagnosen cancer. Nu kändes döden mycket verklig och överhängande.

Lauri samlade mod till att tala med en präst. Prästen bad för Lauri och lärde honom att be om Guds förlåtelse. Under bönerna hände något inuti Lauri. Han lämnade sina synder vid korsets fot, och frid och glädje fyllde honom.

Lauri började läsa Bibeln. Till sin förvåning upptäckte han i Lukasevange-liet att lördagen är sabbaten och den bibliska vilodagen. Han läste igenom hela Nya testamentet tre gånger för att leta efter en Bibeltext där det stod att sabbaten ändrades till söndagen. Men han kunde inte hitta någon sådan text.

Ungefär samtidigt läste Lauri i en tidningsannons om en serie evangeliska möten som skulle hållas i Adventkyrkan i staden. Han gick till mötena, och knappt ett år senare blev han medlem i församlingen.

Ett par år senare gifte sig Lauri med Päivi. Hon är adventist, och de flyttade till hennes hemstad Lahtis. Lauri längtade efter ett sätt att berätta om Jesus för människor i Lahtis. Efter mycket bön fick han idén att öppna ”Matskafferiet” i Lahtis Adventkyrka åt behövande.

”De flesta finländare är ganska sekulära och har ingen plats för Gud i sina liv, och de känner sig inte beväma med att prata om honom. Så jag undrade: ’Hur kan jag få kontakt med dem?’ ”, berättar Lauri. ”Matskafferiet blev svaret.”

De som kommer till kyrkan för att hämta mat är bl.a. arbetslösa byggnadsarbetare och pensionärer. Många är finnar, medan andra är ryssar. Vissa har ekonomiska svårigheter. De flesta är ensamma och söker vänskap.

I början kom bara ett fåtal personer till Matskafferiet. Men idag, fem år senare, brukar ett 40-tal människor komma varje måndag och onsdag. Matskafferiet har berört hundratals liv, och minst en person har blivit döpt.

Idag är Lauri 60 år gammal. Hans cancerbehandling var framgångsrik och han blev friskförklarad. Men oavsett vad som händer i fortsättningen är han inte längre rädd inför döden.

”Mitt liv är i Jesus händer, och jag ser ivrigt fram emot hans återkomst”, avslutar Lauri.