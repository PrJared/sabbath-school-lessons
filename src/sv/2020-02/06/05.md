---
title:  Vår Syndfulla Och Fallna Natur
date:  06/05/2020
---

`Läs Joh. 9:39–41 och 12:42, 43. Vad hindrade människorna i dessa texter från att ta emot det bibliska budskapets sanning? Vilka varningens och maningens ord kan vi finna för oss själva i dessa händelser?`

Det är lätt att föraktfullt se tillbaka på de religiösa ledare som förkastade Jesus trots så kraftfulla belägg. Ändå behöver vi själva vara vaksamma så att vi inte gynnar en liknande attityd när det gäller Guds Ord.

Det råder ingen tvekan om att synden radikalt har ändrat, splittrat och söndrat vår relation med Gud. Synden påverkar hela vår mänskliga existens. Den påverkar också vår förmåga att tolka Skriften. Det är inte bara det att våra mänskliga tankar lätt engagerar sig i något syndigt, utan våra sinnen och tankar har blivit fördärvade av synden och därför blivit stängda för Guds sanning. Följande egenskaper hos detta fördärv kan vi upptäcka i våra tankar: högmod, självbedrägeri, tvivel, avstånd och olydnad.

En högmodig människa upphöjer sig själv över Gud och hans Ord. Det är därför högmodet leder bibeltolkaren till att överbetona mänskligt förnuft som förmedlaren av sanningen, till och med av Bibelns sanning. Denna attityd förringar Bibelns gudomliga auktoritet.

Människor tenderar att bara lyssna till de tankar som attraherar dem, även om de står mot Guds uppenbarade vilja. Gud har varnat oss för självbedrägeriets faror (Upp. 3:17). Synd föder också tvivel, där vi vacklar och är benägna att inte tro på Guds Ord. När man börjar tvivla leder tolkningen av en bibeltext aldrig till någon övertygelse. Nej, den tvivlande höjer snabbt sig själv till en position där han/hon dömer vad som är eller inte är acceptabelt i Bibeln. Det är en mycket farlig grund att stå på.

I stället bör vi närma oss Bibeln i tro och med underkastelse, inte med en kritisk och tvivlande inställning. Högmod, självbedrägeri och tvivel leder till en inställning som skapar distans till Gud och Bibeln, och som säkert leder till olydnad, en ovilja att följa Guds uppenbarade vilja.

`Har du någonsin funnit dig själv kämpa mot en övertygelse som kommer från det du har läst i Bibeln, alltså att den klart pekade på något men du ville göra något annat? Vad hände, och vad lärde du dig av den erfarenheten?`