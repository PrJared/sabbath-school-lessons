---
title:  Varför Tolkning Är Viktig
date:  07/05/2020
---

`Läs Neh. 8:1–3, 8. Varför är en klar förståelse av Skriften så viktig för oss, inte bara som individer utan också som församling?`

Den viktigaste frågan i Bibeln är frälsningen och hur vi blir frälsta. Finns det något annat som har någon betydelse i det långa loppet? Till vilken nytta är det om vi vinner allt vad hela världen kan erbjuda oss men själva går förlorade (Matt. 16:26)?

Men att förstå vad Bibeln lär om frälsning handlar mycket på tolkning. Om vi närmar oss Bibeln och tolkar den fel kommer vi sannolikt fram till felaktiga slutsatser, inte bara i förståelsen av frälsningen utan allt Bibeln lär. Faktum är att redan på apostlarnas tid hade teologiska villoläror smugit in sig i församlingen, utan tvekan inspirerade av falska bibeltolkningar.

`Läs 2 Pet. 3:15, 16. Vad säger den texten om hur viktigt det är att läsa Bibeln på rätt sätt?`

Vi vill vara Bokens folk som vill leva av Bibeln och endast Bibeln. Vi har inga andra auktoritetskällor som tradition, dogmer eller kyrkans läromässiga auktoritet som tolkar Bibeln åt oss. Det gör att frågan om rätt bibelhermeneutik är viktig, eftersom vi bara har Bibeln som talar om för oss vad vi ska tro och hur vi ska leva.

Frågan om bibeltolkning är livsviktig för församlingens teologiska hälsa och uppdrag. Utan en solid bibeltolkning kan det inte finnas någon konsekvent läromässig enhet och undervisning, och därmed ingen tydlig linje i samfundet och dess missionsuppdrag. En dålig och splittrad teologi leder oundvikligen till ett svagt och splittrat uppdrag. För om vi har ett budskap att ge världen men är förvirrade om vad det betyder, hur effektivt kan vi då lägga fram det budskapet för dem som behöver höra det?

`Läs de tre änglarnas budskap i Upp. 14:6–12. Vilka är de teologiska frågorna här, och varför är rätt förståelse av dem så viktig för vårt uppdrag?`