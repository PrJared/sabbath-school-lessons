---
title:  Översättning Och Tolkning
date:  04/05/2020
---

Bibeln skrevs på mycket gamla språk: Gamla testamentet skrevs huvudsakligen på hebreiska, med ett fåtal avsnitt på arameiska, medan Nya testamentet skrevs på koinegrekiska (den grekiska som talades på Jesus tid). Majoriteten av världens befolkning talar och läser inte dessa gamla språk idag. Därför måste Bibeln översättas till olika moderna språk.

Men som varje god översättare vet innefattar varje översättning alltid någon form av tolkning. Vissa ord i ett språk har ingen exakt motsvarighet i ett annat. Konsten och förmågan att översätta och sedan tolka texter kallas ”hermeneutik”.

`Läs 1 Kor. 12:10; 14:26; Joh. 1:41; 9:7; Apg. 9:36; Luk. 24:27. I alla dessa texter ser vi en tanke om tolkning och översättning. I Luk. 24:27 måste Jesus också förklara Skriftens mening för lärjungarna. Vad säger detta oss om hur viktig tolkningen är?`

Det grekiska ordet hermeneuo, varifrån vi fått ordet hermeneutik (bibeltolkning), kommer från den grekiska guden Hermes. Hermes betraktades som gudarnas representant och budbärare, och som sådan hade han ansvaret för bland annat översättningen av gudomliga budskap till folket.

Den viktiga poängen för oss är i fråga om hermeneutik att förutom när vi läser Bibeln på dess grundspråk har vi bara tillgång till texterna genom översättningar. Lyckligtvis gör många översättningar ett bra arbete när de överför det väsentliga budskapet. Vi behöver inte kunna det ursprungliga språket för att förstå de viktiga sanningarna som Bibeln uppenbarar, även om språkliga kunskaper är en fördel. Men även med en bra översättning är rätt tolkning också viktig, som vi sett i Luk. 24:27. Det är det avgörande syftet med hermeneutiken, att noggrant återge bibeltextens mening och hjälpa oss att veta hur vi ska tillämpa textens undervisning på rätt sätt på våra liv. Som texten i Luk. visade gjorde Jesus det för sina efterföljare. Föreställ dig hur det måste ha varit att ha Jesus själv som tolkare av bibeltexten!

`Många har tillgång till olika översättningar, men många har inte det. Vilka översättningar du än arbetar med, varför är det viktigt att studera Ordet med bön och försöka lyda dess undervisning?`