---
title:  Bibeln Och Kulturen
date:  05/05/2020
---

`Läs Apg. 17:16–32. I Apg. 17 försökte Paulus förkunna evangeliet i ett nytt sammanhang: den grekiska filosofins kultur. Hur påverkar olika kulturella bakgrunder vårt sätt att värdera vikten av olika tankar?`

Bakgrundskunskap om kulturen i Mellanöstern hjälper i förståelsen av vissa avsnitt i Bibeln. ”I den hebreiska kulturen hölls t.ex. den individ ansvarig som inte gjort någonting själv men som låtit något hända. Därför var det vanligt att Bibelns inspirerade författare skrev att Gud hade utfört något som vi i det västerländska tänkandet skulle säga att han tillåtit eller inte förhindrat, t.ex. att förhärda faraos hjärta” (”Methods of Bible Study”, sektion 4. finns på www.adventistbiblicalresearch.org/materials/bible-interpretation-hermeneutics/methods-bible-study)

Kulturen väcker också några viktiga hermeneutiska frågor. Är Bibeln formad av kulturen och är därmed bara relevant för den kulturen i det som den påstår? Eller överskrider det gudomliga budskapet som getts i en viss kultur denna kultur så att det talar till alla människor? Vad händer om ens egen kulturella erfarenhet blir bibeltolkningens grund och lackmustest?

I Apg. 17:26 ger Paulus ett intressant perspektiv på en verklighet som ofta förbises när man läser denna text. Han säger att Gud har gjort oss alla av en enda människa. Vi är kulturellt mycket olika, men bibliskt sett finns det ett gemensamt band som förenar alla folk, trots deras kulturella skillnader, och det är att Gud är hela mänsklighetens Skapare. Vår syndfullhet och vårt behov av frälsning är inte begränsade till en kultur. Vi behöver alla den frälsning som Jesus Kristus död och uppståndelse erbjuder.

Fastän Gud talat till specifika generationer har han sett till att kommande generationer som läser hans Ord förstår att dessa sanningar går bortom de lokala och begränsade omständigheter där Bibelns texter skrevs.

Som en parallell, tänk på algebra, som först uppfanns på 800-talet i Bagdad. Betyder det då att sanningarna och principerna i denna gren av matematiken är begränsade till enbart den tiden och platsen? Naturligtvis inte.

Samma princip gäller sanningarna i Guds Ord. Fastän Bibeln skrevs för länge sedan i kulturer som skiljer sig mycket från våra är dess sanningar lika relevanta för oss idag som de var för dem som de först riktades till.