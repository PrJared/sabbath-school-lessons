---
title:  Bibelns Gudomliga Uppenbarelse
date:  05/04/2020
---

`Läs 2 Pet. 1:19–21. Hur uttrycker Petrus sin övertygelse om ursprunget till Bibelns profetiska budskap?`

Bibeln är inte lik någon annan bok. Enligt aposteln Petrus verkade profeterna genom den heliga Anden på ett sådant sätt att innehållet i deras budskap kom från Gud. De uppfann det inte själva. Det var inga ”skickligt hopdiktade sagor” (2 Pet. 1:16), utan Bibelns profetiska budskap är av gudomligt ursprung och därför sanningsenligt och tillförlitligt. ”…drivna av helig ande har människor talat ord från Gud” (2 Pet. 1:21). Gud verkade i uppenbarelsens process, där han gjorde sin vilja känd för de utvalda.

Direkt verbal kommunikation mellan Gud och specifika människor är ett oundvikligt faktum i Bibeln. Det är därför Bibeln har en speciell gudomlig auktoritet, och vi behöver beakta den gudomliga egenskapen i vår tolkning av Bibeln. Eftersom Bibeln har vår heliga Gud som sin yttersta författare har bibelböckerna träffande kallats för ”de heliga skrifterna” (Rom. 1:2; 2 Tim. 3:15).

De gavs också för praktiska syften. ”Varje bok i skriften är inspirerad av Gud och till nytta när man undervisar, vederlägger, vägleder och fostrar till ett rättfärdigt liv, så att den som tillhör Gud blir fri från sina brister och rustad för alla slags goda gärningar” (2 Tim. 3:16, 17).

Vi behöver också den heliga Andens hjälp för att forma våra liv efter det som Gud har uppenbarat i sitt Ord. Enligt aposteln Petrus är inte tolkningen av det gudomligt uppenbarade Ordet från Gud någon fråga om våra åsikter. Vi behöver Guds Ord och den heliga Anden för att förstå dess mening på rätt sätt.

Bibeln säger också: ”Herren Gud gör aldrig något utan att avslöja sina planer för sina tjänare profeterna” (Am. 3:7). Det bibliska ordet för ”uppenbarelse” i dess olika former uttrycker tanken att någonting tidigare har varit dolt men nu har det avslöjats och därmed blivit känt och visat sig. Som människor behöver vi ett sådant avslöjande, eller uppenbarelse, eftersom vi är syndiga varelser som är skilda från Gud på grund av vår synd och därför beroende av honom för att veta hans vilja.

`Det är svårt nog att lyda Bibeln även om vi tror på dess gudomliga ursprung. Vad skulle hända om vi inte litar på eller till och med ifrågasätter att den har ett gudomligt ursprung?`