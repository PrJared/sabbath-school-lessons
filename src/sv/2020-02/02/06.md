---
title:  Att Förstå Bibeln I Tro
date:  09/04/2020
---

`Läs Heb. 11:3, 6. Varför är tron så väsentlig för vår förståelse av Gud och hans Ord? Varför är det omöjligt att behaga Gud utan tro?`

All sann inlärning äger rum i en miljö som kännetecknas av tro. Det är barnets outtalade tro på sina föräldrar som gör att det kan lära sig något nytt. Det är en tillitsfull relation som vägleder barnet till att lära sig livets och kärlekens grundläggande aspekter. Kunskap och förståelse växer därför fram ur en kärleksfull och tillitsfull relation.

På samma sätt spelar en duktig musiker ett stycke bra när han/hon inte bara behärskar de tekniska färdigheterna för att kunna spela ett instrument utan även uttrycker kärlek till musiken, kompositören och instrumentet. På liknande sätt förstår vi inte Bibeln rätt när vi närmar oss den med en attityd av skepticism eller metodologiskt tvivel. I stället ska vi närma oss den i en anda av kärlek och tro. Aposteln Paulus skrev: ”Utan tro kan ingen finna nåd hos honom” (Heb. 11:6). Därför är det avgörande att vi närmar oss Bibeln i tro och erkänner dess gudomliga ursprung i stället för att betrakta den som enbart en mänsklig bok.

Adventisterna har klart uttryckt denna insikt i Bibelns övernaturliga ursprung i ”Adventisternas tro och lära”, där det under ”1. Bibeln” står: ”Bibelns Gamla och Nya testamente är Guds skrivna Ord som har getts genom gudomlig inspiration. De inspirerade författarna talade och skrev ledda av den heliga Anden. I Bibeln har Gud gett människan den kunskap som behövs för att bli räddad. Bibeln är den högsta, avgörande och pålitliga uppenbarelsen av hans vilja. Den är normen för vår karaktär och prövar våra erfarenheter. Den är avgörande för vår tro och lära och beskriver tillförlitligt Guds handlingar i historien. Källa: Ps. 119:105; Ords. 30:5, 6; Jes. 8:20; Joh. 17:17; 1 Thess. 2:13; 2 Tim. 3:16, 17; Heb. 4:12; 2 Pet. 1:20, 21.”

`Vad missar människor i sin förståelse av Bibeln när de inte närmar sig den i tro? Varför är denna tro inte blind? Vilka goda skäl har vi alltså för denna tro, och varför är tron fortfarande en nödvändighet när vi handskas med Bibelns sanningar?`