---
title:  Inspirationen
date:  06/04/2020
---

Eftersom Gud använder språket för att förmedla sin vilja för människan kan gudomlig uppenbarelse skrivas ner. Men som vi redan sett är Bibeln ett resultat av att Gud uppenbarar sanning för oss genom den heliga Andens verk. Anden förmedlar och beskyddar hans budskap som ges genom mänskliga redskap. Det är därför vi kan förvänta oss den grundläggande enhet som vi ser i hela Bibeln från Första Moseboken till Uppenbarelseboken (jämför t.ex. 1 Mos. 3:14, 15 och Upp. 12:17).

`Läs 2 Pet. 1:21; 2 Tim. 3:16 och 5 Mos. 18:18. Vad säger dessa texter om Bibelns inspiration?`

Hela Skriften är gudomligt inspirerad, även om varje del inte är lika inspirerande att läsa eller ens nödvändigtvis tillämpbar på oss idag. (Till exempel är avsnitten om de hebreiska högtiderna inspirerade fastän vi inte förväntas fira dem idag.) Men vi behöver lära oss från hela Bibeln, även från de delar som inte är så lätta att läsa och förstå eller som inte är direkt tillämpbara på oss nu.

Allting i Bibeln var inte heller övernaturligt uppenbarat. Ibland använde Gud bibelförfattare som noggrant undersökte saker och ting eller använde befintliga dokument (se Jos. 10:13; Luk. 1:1–3) för att förmedla sitt budskap.

Men även då är hela Skriften inspirerad (2 Tim. 3:16). Det är därför Paulus menar, när han talar om ”varje bok i skriften”, att allting ”står där för att undervisa oss, så att vi genom vår uthållighet och den tröst skriften ger oss kan bevara vårt hopp” (Rom. 15:4).

”Bibeln utpekar Gud som dess upphov. Ändå skrevs den av människor, och med varierande stil. I dess olika böcker avslöjar den de olika författarnas karakteristiska drag. All den sanning som uppenbarats är ’utandad av Gud’ (2 Tim. 3:16)” (Ellen White: Från mörker till ljus s. 13).

`Idag finns det bibelforskare som förnekar att Bibeln har ett gudomligt ursprung. De går så långt som till att förneka skapelsen, uttåget ur Egypten och uppståndelsen. Har vi människor rätt att döma Guds Ord? Varför är det så viktigt att vi inte öppnar den dörren, ens på glänt?`