---
title:  Parallellen Mellan Kristus Och Bibeln
date:  08/04/2020
---

`Läs Joh. 1:14; 2:22; 8:31, 32 och 17:17. Vilka paralleller ser du mellan Jesus, Guds Ord som blev människa, och Bibeln?`

Det finns en parallell mellan Guds Ord, som blev människa (Jesus Kristus) och Guds skrivna Ord (Bibeln). Jesus blev till på ett övernaturligt sätt genom den heliga Anden men föddes ändå av en kvinna. På samma sätt har den heliga Skriften också ett övernaturligt ursprung, men den förmedlades genom människor.

Jesus Kristus blev människa i tid och rum. Han levde under en viss tid och på en viss plats. Men detta faktum tillintetgjorde inte hans gudom och gjorde inte heller Jesus historiskt relativ. Han är den enda Frälsaren för alla människor, överallt i världen, i alla tider (se Apg. 4:12). På samma sätt gavs Guds skrivna Ord, Bibeln, också vid en viss tid och i en viss kultur. Precis som Jesus Kristus är Bibeln inte tidsbestämd, dvs. begränsad till en specifik tid och plats. Nej, den förblir bindande för alla överallt i världen.

När Gud uppenbarade sig själv kom han ner till människans nivå. Jesus mänskliga natur visade alla tecken på mänskliga svagheter och effekterna av ca 4 000 års degeneration. Ändå var han utan synd. På liknande sätt är Bibelns språk mänskligt språk, inte någon sorts ”fullkomligt övermänskligt” språk som ingen talar eller kan förstå. Alla språk har sina begränsningar, men människornas Skapare, som också är det mänskliga språkets Skapare, kan till fullo kommunicera sin vilja till människorna på ett tillförlitligt sätt.

Naturligtvis har alla jämförelser sina begränsningar. Jesus Kristus och de heliga Skrifterna är inte identiska. Bibeln är ingen inkarnation av Gud. Gud är ingen bok. Gud blev människa i Jesus Kristus. Vi älskar Bibeln därför att vi tillber den Frälsare som förkunnas på dess sidor.

Bibeln är en unik och oskiljaktig enhet av gudomligt och mänskligt. Ellen White uttryckte detta tydligt när hon skrev: ”Bibeln, med sanningar som Gud gett, uttrycks på mänskligt språk. Den utgör en förening av det gudomliga och det mänskliga. En sådan förening existerade i Kristus natur, eftersom han var både Guds Son och Människosonen. Så är det även sant ifråga om Bibeln, precis som det var sant beträffande Kristus, att ’Ordet blev kött och bodde bland oss’ (Joh. 1:14)” (Ellen White: Från mörker till ljus, s. 14).

`Varför måste Bibeln vara grundläggande för vår tro? Var skulle vi vara utan den?`