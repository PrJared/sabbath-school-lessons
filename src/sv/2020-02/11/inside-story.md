---
title:  Missionsnytt
date:  12/06/2020
---

#### ”Min get heter Djiguiya – hopp”

Diarra Gnama bor i Mali, ett ökenland där värmen, torkan och sjunkande vattennivåer gör det svårt att odla mat.

Hon har en familj som består av tre döttrar och fyra söner. I Mali har en kvinna inte mycket hopp om att kunna göra någon större insats för att försörja sin familj. Ofta får kvinnorna lite eller ingen utbildning, och de har ingen möjlighet att arbeta utanför familjen. Mali är ett av de fattigaste länderna i Afrika, och Diarra och hennes familj känner väl till hur det smakar med hunger.

Diarra började gå på ADRA:s gruppmöten i byn. Hon tyckte att hon lärde sig så mycket av utbildningen hon fick om att läsa och skriva, hygien, näring och att även kvinnor kan vara delaktiga i familjens försörjning.

En dag blev hon och 14 andra kvinnor kallade till hövdingens hem. Han berättade för dem att ADRA ville göra någonting som kallas ”Sirinkoro” för byns kvinnor. Det betyder att ADRA skulle ge en get till var och en av kvinnorna för att de skulle ta hand om den. När geten sedan födde en killing som var hona skulle den lämnas tillbaka till ADRA för att de skulle kunna lämna den vidare till en annan kvinna. När en kvinna hade lämnat tillbaka ett kid ägde hon sedan sin get för gott. En kommitté blev tillsatt för att se till att allt gick rätt till.

”Detta är en gammal tradition som tidigare har hjälpt vårt folk genom svåra tider”, förklarar Diarra, ”men det görs nästan aldrig längre eftersom mitt land och folket är mycket fattiga. Jag blev överlycklig! Jag, Diarra, skulle äga en egen get!”

”Jag fick en mycket fin get”, fortsätter hon, ”och direkt fick hon namnet Djiguiya som betyder hopp! Jag skulle ta hand om henne som den största skatten. Det är det hon är – min skatt och min säkerhet!”

”Några månader senare fick Djiguiya missfall, och jag blev förkrossad! Skulle jag inte få äga min egen get i alla fall? Men ytterligare några månader senare fick Djiguiya sitt första kid och sedan ett till. Nu hade jag tre hongetter! Jag var så lycklig när jag kom med mitt kid till kommittén, nu var Djiguiya min! Hon har visat att hon kan föda friska kid. De hon nu föder kommer att kunna säljas för att betala skolavgifter för mina barn, kläder för deras växande kroppar och mat när det saknas. Jag har också bidragit till att en till kvinna i min närhet får samma möjlighet!”

”Jag är så tacksam för att ADRA har gett mig hopp för en bättre framtid!” avslutar Diarra vårt samtal.

I Psaltaren 41:2, 3 står det: ”Salig är den som bryr sig om den fattige! Herren ska befria honom på olyckans dag. Herren ska bevara honom och hålla honom vid liv, han ska skattas lycklig i landet” (Svenska Folkbibeln 2015).