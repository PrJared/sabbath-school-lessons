---
title:  År Dag Principen
date:  08/06/2020
---

En av den historiska tolkningens tolkningsnycklar är år-dag-principen. Under århundraden har många bibelforskare tillämpat denna princip på Danielsbokens och Uppenbarelsebokens profetior. De fick den från flera nyckeltexter och själva profetiornas direkta sammanhang.

`Läs 4 Mos. 14:34 och Hes. 4:6. Hur uttrycker Gud år-dag-principen i dessa texter?`

I dessa texter kan vi tydligt se tanken på år-dag-principen. Men vad ger oss rätt att använda denna princip i vissa tidsprofetior, som Dan. 7:25; 8:14 och Upp. 11:2, 3; 12:6, 14; 13:5?

Tre andra faktorer stöder att vi använder år-dag-principen i dessa profetior i Danielsboken och Uppenbarelseboken: användningen av symboler, långa tidsperioder och säregna uttryck.

För det första antyder den symboliska karaktären hos djuren och hornen, som representerar riken, att också tidsuttrycken ska förstås symboliskt. Djuren och hornen ska inte tas bokstavligt. De är symboler för någonting annat. Eftersom resten av profetian är symbolisk, inte bokstavlig, varför skulle vi då ta enbart tidsprofetiorna som bokstavliga? Svaret är naturligtvis att vi inte ska göra det.

För det andra täcker många händelser och riken som beskrivs i profetiorna en tidsperiod på många århundraden, vilket skulle vara omöjligt om tidsangivelserna som beskriver dem togs bokstavligt. När år-dag-principen tillämpas passar tiden i händelserna in på ett anmärkningsvärt exakt sätt, något som skulle vara omöjligt om tidsprofetiorna togs bokstavligt.

Slutligen antyder de säregna uttrycken som används för att bestämma dessa tidsperioder en symbolisk tolkning. Med andra ord är de sätt på vilka tiden uttrycks i dessa profetior (t.ex. ”2 300 kvällar och morgnar” i Dan. 8:14) inte det vanliga sättet att uttrycka tid, vilket visar att tidsperioderna som beskrivs ska uppfattas symboliskt, inte bokstavligt.

`Se på profetian om de 70 veckorna i Dan. 9:24–27. Vi läser: ”från det att ordet utgick om att Jerusalem skall återställas och uppbyggas, till dess att den som är smord till furste kommer” (Dan. 9:25) är 69 bokstavliga  veckor, eller bara ett år och fyra månader och en vecka. Profetian blir obegriplig om den förstås så, eller hur? Men vad händer om vi tillämpar Bibelns egen år-dag-princip och de 70 veckorna blir 490 år?`