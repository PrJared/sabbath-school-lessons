---
title:  Missionsnytt
date:  22/05/2020
---

#### ”Min dotter ska heta ADRA”

Många vet redan att Jemen är ett land med fruktansvärda förhållanden. I mer än fem år har landet härjats av ett krig som egentligen handlar om två andra länder som strider mot varandra på Jemens mark. Det är Saudiarabien och Iran som stöder antingen Jemens regering eller houthirebellerna i landet.

Striderna har gjort att byar har skurits av. När man sedan isolerar dessa byar har byborna ingen möjlighet att röra sig fritt och sälja det de tidigare varit kända för, t.ex. honung, myrra och rökelse, för att få pengar till att köpa mat.

Jemens befolkning består av starka, vackra och vänliga människor som alltid har varit stolta över det de är – drottningen av Sabas ättlingar! Detta land byggde flervåningshus redan på 300-talet f.Kr. Här finns ”städer” med hus på sju till elva våningar som byggdes på 1400-talet. Men idag är så mycket förstört i landet, och över 20 miljoner (av totalt 28 miljoner invånare) lider av undernäring!

Mohammeds familj var en av dem. Tidigare hade han alltid kunnat ta hand om sin familj, men under de senaste åren har det varit oerhört svårt, och det hade blivit så illa att familjen numera bara åt en måltid om dagen.

Som så många andra insåg Mohammed att hans familj troligtvis riskerade att svälta. Det värsta var att hans fru var gravid och mycket snart skulle föda deras andra barn. Mohammed bad varje dag till Allah att han skulle höra deras böner och rädda dem.

En dag hörde han att en kristen organisation som kallades ADRA var på väg till hans by med förnödenheter. Han kunde knappt tro att det var sant! Mohammed är en trogen muslim, och han kunde inte förstå att en kristen organisation skulle vara intresserad av att hjälpa honom och hans by.

Full av förundran ställde han sig i kön när de stora lastbilarna kom. Det fanns mat åt alla, det fanns tvål och vattenreningstabletter för att förhindra magsjuka. Det fanns kläder och hygienartiklar för kvinnor. ADRA-personalen lovade att återkomma för att stödja den lilla byn, och Mohammed förstod att denna organisation faktiskt gjorde detta utan baktankar.

Hans lilla dotter föddes en månad senare, och Mohammed tvekade inte – hans dotter skulle heta ADRA. Han ville för alltid komma ihåg vad ADRA hade gjort för honom, hans familj och hela deras lilla samhälle!

ADRA Jemen är en av de största hjälporganisationerna i landet och har över 1 500 anställda. ADRA är betrott och mycket uppskattat och har tillgång till delar av landet som styrs av både regering och rebeller.

Jesus berättar om domens dag i Matt. 25:31–46 där det bland annat står: ”Jag var hungrig och ni gav mig att äta, jag var törstig och ni gav mig att dricka  …” ADRA Jemen gör detta dagligen med bl.a. ADRA Sveriges stöd.

