---
title:  Skapelsen Och Äktenskapet
date:  20/05/2020
---

Det senaste decenniet har bevittnat enorma förändringar i samhällets och regeringars sätt att definiera äktenskapet. Många nationer i världen har accepterat samkönade äktenskap och övergett tidigare lagar som beskyddat familjestrukturen och som utgår ifrån en man och en kvinna som sitt centrum. Detta är en aldrig tidigare sedd utveckling i många avseenden, och det väcker nya frågor om äktenskapet som institution, relationen mellan kyrka och stat, och även äktenskapets och familjens helighet såsom de definieras i Bibeln.

`Läs 1 Mos. 1:26–28 och 2:18, 21–24. Vad lär dessa texter oss om Guds ideal för äktenskapet?`

På den sjätte dagen når Gud höjdpunkten av skapelsen, människans skapelse. Det är fascinerande att plural används för första gången om Gud i 1 Mos. 1:26: ”Vi skall göra människor som är vår avbild, lika oss.” Alla den treeniga gudomens personer, som är i en kärleksfull relation med varandra, skapar nu den gudomligt instiftade mänskliga relationen av äktenskapet här på jorden.

”Gud skapade människan till sin avbild, till Guds avbild skapade han henne. Som man och kvinna skapade han dem” (1 Mos. 1:27). Adam säger: ”Den här gången är det ben av mina ben, kött av mitt kött” (1 Mos. 2:23) och kallar henne ”kvinna”. Äktenskapets förutsättning är att ”en man lämnar sin far och mor för att leva med sin hustru, och de blir ett” (1 Mos. 2:24).

Skapelseberättelsen är otvetydig att denna relation ska vara    mellan en man och en kvinna. Detta koncept förtydligas ytterligare i det som sades till jordens första föräldrar: ”Var fruktsamma och föröka er, uppfyll jorden och lägg den under er” (1 Mos. 1:28). I det femte budet förutsätts barnen hedra sin far och mor (2 Mos. 20:12). Enligt Bibeln ska alltså denna ömsesidiga relation fullföljas inom ramen för äktenskapet mellan man och kvinna.

`Läs Jesus ord i Matt. 19:3–6. Vad säger de oss om äktenskapets natur och helighet? Hur kan vi, utan att någonsin glömma Guds kärlek till hela mänskligheten och att vi alla är syndare, följa Jesus exempel och inta en fast och trogen ställning för de bibliska principerna för äktenskapet?`