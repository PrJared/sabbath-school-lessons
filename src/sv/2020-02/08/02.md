---
title:  I Begynnelsen
date:  17/05/2020
---

`Läs 1 Mos. 1:1. Vilka djupa sanningar uppenbaras här?`

Bibeln börjar med de mest upplyftande och djupsinniga orden, ord som är enkla men som samtidigt innehåller ett omätbart djup när de studeras noggrant. Filosofins största frågor beträffande vilka vi är, varför vi är här och hur vi har kommit hit besvaras faktiskt bäst med Bibelns första sats.

Vi finns eftersom Gud skapade oss vid en bestämd tidpunkt i det förflutna. Vi utvecklades inte från ingenting; inte heller blev vi till av en slump, utan något definitivt syfte och utan någon planerad inriktning, som mycket av dagens vetenskapliga ursprungsmodeller lär. Darwinistisk utvecklingslära är mot Bibeln på alla sätt, och därför fungerar inte somligas försök att harmonisera den med Bibeln.

Vi skapades också av Gud vid en bestämd tidpunkt: ”i begynnelsen”. Det måste innebära att Gud fanns före denna begynnelse. Gud fanns alltså innan tiden skapades och uttrycktes i den dagliga cykeln av ”kväll och morgon”, månader och år, allt markerat av relationen mellan jorden, månen och solen. Denna absoluta början har ett eko i och stöds av andra bibeltexter, som ständigt bekräftar hurdant Guds skapelseverk är och vilka medel han använder (Joh. 1:1–3).

`Läs Joh. 1:1–3 och Heb. 1:1, 2. Vem agerade i skapelsen? Tänk på vad det innebär att han också dog på korset.`

Bibeln lär att Jesus agerade i skapelsen: ”Allt blev till genom det, och utan det blev ingenting till av allt som finns till” (Joh. 1:3). Alltså har Gud skapat världen genom Jesus (Heb. 1:1, 2). Eftersom allting har sitt ursprung i Jesus i begynnelsen kan vi ha ett hopp om att han till slut ska fullfölja det han påbörjat, eftersom han är ”A och O, den förste och den siste, början och slutet” (Upp. 1:8; 22:13).

`Vilken skillnad gör det för dig att veta att du är skapad av Gud? Föreställ dig att du inte tror det. Hur annorlunda skulle du se på dig själv och andra, och varför?`