---
title:  Skapelsen Fallet Och Korset
date:  21/05/2020
---

I Bibeln finns en obruten koppling mellan en fullkomlig skapelse, syndafallet, den utlovade Messias och slutlig återlösning. Dessa viktiga händelser blir grunden för frälsningshistorien för mänskligheten.

`Läs 1 Mos. 1:31; 2:15–17 och 3:1–7. Vad hände med Guds fullkomliga skapelse?`

Gud förklarade sin skapelse som någonting ”mycket gott” (1 Mos. 1:31). ”Skapelsen var nu färdig … Eden stod i sin blomstring på jorden. Adam och Eva hade fritt tillträde till livets träd. Inget spår av synd eller någon dödens skugga vanställde den vackra skapelsen” (Ellen White: Patriarchs and Prophets, s. 47). Gud hade varnat Adam och Eva för att om de åt av det förbjudna trädet skulle de definitivt dö (1 Mos. 2:15–17). Ormen började sitt samtal med en fråga och talade sedan helt mot vad Gud sagt: ”Ni kommer visst inte att dö” (1 Mos. 3:4). Satan lovade Eva kunskap och att hon skulle bli lik Gud. Uppenbarligen trodde hon honom.

`På vilket sätt bekräftar Paulus det som sägs i 1 Mos. 2:15–17? Läs Rom. 5:12 och 6:23. Hur förhåller sig dessa texter till teistisk evolution?`

I Bibeln kan vi se att senare bibelförfattare bekräftade tidigare bibliska utsagor och gav ytterligare insikter. I Rom. 5–8 skriver Paulus om synden och om frälsningens skönhet: ”Genom en enda människa kom synden in i världen, och genom synden döden, och så nådde döden alla människor därför att de alla syndade” (Rom. 5:12). Men i ett evolutionistiskt perspektiv skulle döden vara närvarande miljoner år tidigare än mänskligheten. Denna tanke har allvarliga konsekvenser för Bibelns undervisning om syndens ursprung, Kristus ställföreträdande död på korset och frälsningsplanen. Om döden inte är relaterad till synden är syndens lön inte död (Rom. 6:23), och Kristus skulle inte ha någon anledning att dö för våra synder. Därför är skapelsen, fallet och korset oskiljaktigt sammankopplade. Den förste Adam är bunden till den andre Adam (1 Kor. 15:45, 47). En tro på darwinistisk evolution, även om vissa tankar om Gud införs i processen, skulle förstöra hela grunden för den kristna tron.