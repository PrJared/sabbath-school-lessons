---
title:  Första Mosebok Mot Hedendomen
date:  26/05/2020
---

Långt ifrån att vara beroende av hedniska skapelsemyter verkar 1 Moseboken vara skriven på ett sätt som går emot dessa myter och särskiljer Gud som Skaparen.

`Läs 1 Mos. 1:14–19. Hur beskrivs himlakropparna som kommer på fjärde dagen, och vad är deras funktion?`

Begreppen ”sol” och ”måne” undveks säkert därför att deras hebreiska namn var desamma som (eller närbesläktade med) sol- och mångudarna i Mellanöstern och Egypten. Användningen av ”det större ljuset” och ”det mindre ljuset” visade att de var skapade för specifika funktioner, till att ”skilja dagen från natten och utmärka högtider, dagar och år. De skall vara ljus på himlavalvet och lysa över jorden” (1 Mos. 1:14, 15). Texten visar alltså tydligt att sol och måne inte var gudar utan skapade ting med specifika naturliga funktioner, ungefär som vi förstår dem idag.

`Läs 1 Mos. 2:7, 18–24. Vad säger de verserna om hur det gick till när Gud skapade Adam och Eva?`

Gamla myter i Mellanöstern beskriver människans skapelse bara som ett tillägg som kom sig av ett försök att befria gudarna från hårt arbete. Denna mytiska uppfattning är emot den klara bibliska tanken att människan ska härska över världen som Guds medregent. Ingenting i människans skapelse var någonting som Gud kommit på efteråt. Mer än allt annat pekar texten på människan som höjdpunkten i skapelseberättelsen, vilket visar ännu starkare hur olika de hedniska och bibliska berättelserna verkligen är.

Första Moseboken lägger alltså fram den rätta berättelsen, i motsats till den forna världens myter. Mose använde vissa begrepp och tankar som är oförenliga med de hedniska. Han gjorde detta genom att helt enkelt uttrycka den bibliska förståelsen av verkligheten och Guds roll och syfte med skapelsen.

`För tusentals år sedan stred Bibelns skapelseberättelse mot den rådande kulturen. Idag strider den bibliska skapelseberättelsen mot den rådande kulturen. Varför bör vi inte vara förvånade?`