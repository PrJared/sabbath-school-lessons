---
title:  Studiehjälp
date:  29/05/2020
---

Läs Gerald A. Klingbeil: ed, The Genesis Creation Account and Its Reverberations in the Old Testament (Berrien Springs, MI: Andrews University Press, 2015).

”Bibeln är den mest omfattande och vägledande historia som människor har. Den kom färsk från den eviga sanningens källa, och en gudomlig hand har bevarat dess renhet genom alla tider … Bara där kan vi finna en historia för vårt släkte, ofördärvad av mänskliga förutfattade meningar eller mänskligt högmod” (Ellen White: Testimonies for the Church, vol. 5, s. 25).

”Det har visats för mig att utan den bibliska historien kan geologin inte bevisa någonting. Fynd i jorden ger belägg för ett sakernas tillstånd som i många avseenden avviker från det nuvarande. Men tiden för deras existens, och hur länge de har legat i jorden, kan bara förstås utifrån den bibliska historien. Det kan vara oskyldigt att göra gissningar utanför den bibliska historien, om våra antaganden inte motsäger fakta i de heliga Skrifterna. Men när människor lämnar Guds Ord i fråga om skapelsens historia och försöker räkna ut Guds skapelsegärningar utifrån naturliga principer befinner de sig på en gränslös osäkerhets ocean. Exakt hur Gud fullbordade skapelseverket på sex bokstavliga dagar har han aldrig uppenbarat för dödliga människor. Hans skapelseverk är lika ofattbart som hans existens” (Ellen White: Spiritual Gifts, bok 3, s. 93).

**Samtalsstart**

Söndagens studium försvarar en bildlig tolkning av uttrycket ”jordens fyra hörn”, medan större delen av förra veckans studium försvarar en bokstavlig tolkning av skapelseberättelsen, särskilt i förhållande till skapelsens bokstavliga dagar. Hur kan vi vara konsekventa i vår bibeltolkning gällande hur vi tillämpar en bokstavlig eller bildlig tolkning av enskilda texter?

**Förbön**

Fortfarande idag finns det forskare inom de naturvetenskapliga ämnena som har en stark tro på Jesus. Be för att deras arbete ska kunna vara ett vittnesbörd, och att de inte ska känna sig utfrysta i den kristna världen.

**Samtalsfrågor**

`1. 	På vissa områden är de vetenskapliga förklaringarna om den nuvarande verkligheten, det som vi kan handskas med, höra, se, testa och åter testa, fulla av debatter och kontroverser. Varför accepterar många, utan att ifrågasätta något, varje vetenskaplig proklamation om händelser som antas ha ägt rum för miljoner eller miljarder år sedan?`

`2. 	Modern vetenskap arbetar utifrån antagandet (ett rimligt sådant, till det yttre) att man inte kan använda övernaturliga orsaker för att förklara naturliga händelser. Alltså kan man t.ex. inte försöka förklara en katastrof genom att hävda att en häxa har förbannat landet. Men vilka begränsningar finns det i detta synsätt när det gäller skapelseberättelsen som den beskrivs i 1 Mos.? Med andra ord, det som 1 Mos. beskriver var en övernaturlig händelse. Men om man per automatik avfärdar det övernaturliga som redskap i skapelsen, varför blir alla andra modeller som läggs fram med nödvändighet fel?`