---
title:  Missionsnytt
date:  29/05/2020
---

#### En tröja man pratar om

Glenn Lie drog på sig sin älskade gröna pikétröja på morgonen innan han gick till tunnelbanan i Oslo i Norge. När tåget stannade klev han ombord och satte sig. Den 55-åriga läraren hoppades att folk skulle stirra på honom. Han behövde inte vänta länge.

Glenn satt mittemot en elegant klädd kvinna som verkade vara i 50–60-årsåldern. Kvinnan sneglade på honom och sedan på hans tröja. Hennes blick stannade kvar vid hans tröja. Broderat på vänster sida stod det: ”Advent Airlines, Steward Glenn Lie” tillsammans med bilden av ett jetplan.

Glenn sa ingenting. Han visste att kvinnan undrade varför hon aldrig hade hört talas om Advent Airlines. Efter ungefär fem minuter tilltalade kvinnan honom.

”Ursäkta mig”, sa hon. ”Jag har aldrig hört talas om detta flygbolag förut. Arbetar du där?”

”Ja”, sa Glenn.

”Åh”, sa hon. ”Vart flyger ni?”

”Vi har bara en destination.”

”Jaså?” sa hon förvånat. Hon frågade inte om destinationen, och Glenn berättade inte frivilligt.

Efter en lång stund frågade kvinnan: ”Är det mycket dyrt att åka med er?”

”Nej, biljetterna är gratis.”

”På allvar?” utropade hon. ”Varför är biljetterna gratis?”

Glenn svarade inte. Kvinnans nyfikenhet växte. Till slut sa Glenn: ”Biljetterna är gratis eftersom de betalades för 2 000 år sedan”.

Kvinnan såg förbryllad ut. Sedan märkte Glenn att det hade gått upp ett ljus.

”Jag förstår”, sa hon. ”Men själv har jag svårt att tro på himlen. Jag hade dåliga erfarenheter av religion när jag var ung”.

Det var något som Glenn hade hört många gånger: människor som hade förkastat kristendomen på grund av negativa intryck de hade fått av kristna.

På tunnelbanan kände dock Glenn att kvinnan längtade efter något bättre. ”Du kan kanske hitta din väg genom att läsa Bibeln med nya ögon”, sa han.

Vagnen de satt i var nästan tom och kvinnan slappnade av under deras samtal. Under de följande 20 minuterna pratade hon med Glenn om sitt tvivel och sina frågor. Till slut närmade sig tåget en station och hon reste sig.

”Jag stiger av här”, sa hon. ”Tack för samtalet. Du har gett mig mycket att tänka på.”

”Jag är säker på att du kommer att hitta din väg. Jag kommer att tänka på dig”, sa Glenn.

Glenn menade detta på allvar. Kvinnan var anledningen till att han hade burit pikétröjan i tunnelbanan.

Glenn bär tröjan så ofta han kan under de varma sommarmånaderna. När han gör det drar den till sig människors blickar. Ibland leder blickarna och människors nyfikenhet till samtal.

Glenn vet inte om hans tröja har lett till att någon har lärt känna Jesus eller besökt Adventkyrkan. Men han är övertygad om att den helige Ande använder tröjan för att inleda samtal om Jesus.

”Låt oss möta människor där de är”, säger Glenn. ”Vår uppgift är att så. Gud kommer själv att ta hand om skörden, d.v.s. ledningen i människors liv.”