---
title:  Missionsnytt
date:  05/06/2020
---

#### Predika för blinda

Øystein Hogganvik var 30 år och bonde. Han satt längst bak i salen när pastorn reste sig för att predika. Pastorn var välklädd, men hans kostym var gammal och hade lagats flera gånger. Skorna var polerade men slitna. Han citerade inte mycket från lärda böcker som en del andra predikanter som Øystein var van att lyssna till gjorde. Istället predikade han från hjärtat.

Predikantens allvar rörde Øysteins hjärta. Men temat var Øystein starkt oense med. Predikanten hälsade på Øystein efter predikan och bad artigt om hans namn. Han frågade om hans arbete och familj. Han sa ett ord om predikan.

Efter några minuter bad predikanten om tillåtelse att be för Øystein. Medan han bad bröt det ut en våldsam konflikt i Øysteins sinne. ”Hur kan jag låta en man be för mig samtidigt som jag har så starka känslor mot det han har sagt i sin predikan?” tänkte han.

Genast kände Øystein Herren säga till honom: ”Du måste lita på mig.”

Hemma på gården beslutade Øystein att bevisa att predikanten hade fel. Av den anledningen tillbringade han många timmar med att läsa Bibeln. Han fick tag i inspelningar av andra predikningar om samma ämne och tog reda på en mängd synpunkter från olika adventistpredikanter. Under tiden kändes det som om Jesus gled bort från honom. Ett år gick utan att han hade kommit fram till en slutsats som gjorde honom nöjd.

En dag läste Øystein berättelsen i Markusevangeliet 10:42–52 om hur Jesus gav syn åt blinda Bartimaios. Det slog honom att på ett sätt var han som Bartimaios. Trots att han alltid hade haft utmärkt syn var han andligt blind och behövde be Jesus att öppna hans ögon.

Øystein kom ihåg att de tolv lärjungarna hade varit med Jesus i över tre år, men de förblev ändå andligt blinda i fråga om Jesus uppgift och döden på korset.

Øystein tillhörde en familj som hade varit adventister i fem generationer. Sedan barndomen hade han gått i kyrkan och velat följa Jesus. Men han var andligt blind eftersom han hade hållit fast vid sin egen förståelse i stället för att be den helige Ande att öppna hans ögon. Under året medan han hade studerat hade han inte en enda gång bett om Guds ledning. Han hade bara velat bevisa att en annan person hade fel.

”Från och med den dagen blev Bibeln levande för mig”, sa han i en intervju. ”Berättelserna i Bibeln handlade inte längre bara om människor som levde då. De blev berättelser som hade något viktigt att säga till mig.”

Ett år senare började Øystein berätta i olika Adventkyrkor i Norge om sitt bortkastade år. Efter ett tag bad samfundsledarna i Östnorska distriktet honom att arbeta som pastor.

Idag är Øystein 61 år gammal. Han äger fortfarande en gård, men under de senaste nio åren har han arbetat på heltid som pastor, och han har ansvar för två församlingar i Oslo och Jessheim.

Øystein växte upp på bänken längst fram i kyrkan, lyssnade medan hans mamma spelade orgel och hans farfar predikade. Han blev döpt i 17-årsåldern. Han har varit adventist så länge han kan minnas, men ändå var han andligt blind tills han bad Jesus att öppna hans ögon.