---
title:  David Salomo Och Monarkin
date:  31/05/2020
---

Davids och Salomos monarki representerar den gyllene tidsåldern i Israels historia. Men  om nu David och Salomo inte fanns, som några har menat? Tänk om deras rike inte var lika omfattande som Bibeln beskriver, vilket några också har hävdat? Utan David skulle det inte finnas något Jerusalem som nationens huvudstad (2 Sam. 5:6–10). Utan David skulle det inte ha byggts något tempel av hans son Salomo (1 Kung. 8:17–20). Slutligen skulle det utan David inte finnas någon kommande Messias, för det är genom Davids släktled som Messias är utlovad (Jer. 23:5, 6; Upp. 22:16). Den israelitiska historien skulle behöva skrivas om helt. Ändå är den historien, som den står i Skriften, just det som ger Israel och den kristna församlingen dess unika roll och uppdrag.

`Läs 1 Sam. 17. Hur ger Gud Israel en avgörande seger? Vem används för denna seger? Var äger det rum?`

Lägg märke till den exakta geografiska beskrivningen av stridslinjerna i 1 Sam. 17:1–3. Khirbet Qeiyafa ligger på kullarna precis i området där det israelitiska lägret vid denna tid låg som det beskrivs i detta kapitel. Utgrävningar nyligen har uppenbarat en massiv fästning, en befäst stad från Sauls och Davids tid, mitt emot dalen. Två portar från den tiden har grävts fram. Eftersom de flesta städerna i det gamla Israel bara hade en port kan detta hjälpa till vid identifieringen av platsen som Shaarajim (1 Sam. 17:52), som i hebreiskan betyder ”två portar”.

Om så är fallet har vi för första gången identifierat denna forntida bibliska stad. År 2008 och 2013 upptäcktes två inskriptioner som många tror utgör den äldsta hebreiska skrift man någonsin har funnit. Den andra av dem nämner namnet Eshbaal, samma namn som en av Sauls söner hade (1 Krön. 9:39).

År 1993 upptäcktes i utgrävningar vid den nordliga staden  Tel Dan delar av ett monument med en inskription som hade skrivits av kung Hasael av Damaskus. Skriften berättar om hans seger över ”Israels kung” och kungen av ”Davids hus”. På samma sätt beskrivs Davids dynasti i Bibeln, vilket ger ytterligare kraftfulla arkeologiska belägg för Davids existens i historien, precis som Bibeln säger.

`Tänk igenom vilka konsekvenser det skulle ha för vår tro om kung David verkligen inte hade funnits, vilket somliga menar.`