---
title:  Den Historiske Jesus
date:  03/06/2020
---

`Läs Matt. 26:57–67; Joh. 11:45–53 och 18:29–31. Vem var Kajafas, och vad var hans roll i Kristus död? Vem var Pontius Pilatus, och på vilket sätt var hans beslut det viktigaste för att rådet skulle fullfölja sina syften?`

Kajafas var överstepräst och initierade sammansvärjningen för att döda Jesus. Hans existens omtalas också av Josefus, den judiske historikern som skrev på romarnas uppdrag. ”Utöver det avsatte han Josef, som också kallades Kajafas, från översteprästens tjänst, och utsåg Jonathan, Ananus son, den tidigare översteprästen, till att efterträda honom” (Josephus Complete Works, Grand Rapids, MI: Kregel Publications, 1969), bok 18, kap. 4, s. 381).

År 1990 upptäcktes en grav söder om Jerusalem. I den fanns det tolv ossuarier eller benkistor. Mynt och keramik från graven daterar den till omkring mitten av första århundradet e.Kr. På den mest dekorerade av ossuarierna, med en mängd ben i den, står namnet ”Josef son till Kajafas”. Många forskare tror att detta är Kajafas grav och benkista, den överstepräst som var direkt involverad i Jesus död.

År 1961 fann man en inskrift som bar namnet Pontius Pilatus, landshövding över Judéen under kejsar  Tiberius på en sten i teatern vid Caesarea Maritima.

I båda dessa fall har alltså några av de viktigaste personerna omkring Kristus död bekräftats av historien.

Även sekulära historiker från de två första århundradena talar om Jesus från Nasaret. Tacitus, den romerske historikern, skriver om Kristus, hans avrättning genom Pontius Pilatus under Tiberius regeringstid, och om tidiga kristna i Rom. Plinius den yngre, en romersk guvernör, skriver år 112–113 till kejsar Trajanus och frågar hur han bör behandla de kristna. Han beskriver att de möts en viss dag före gryningen, samlas och sjunger till en gud.

Dessa arkeologiska upptäckter och historiska källor ger en extra, utombiblisk ram för att Jesus har existerat, och att han tillbads under de första 50 åren efter sin död. Evangelierna själva är huvudkällor om Jesus, och vi bör studera dem noggrant för att lära oss mer om Jesus och hans liv.

`Det är alltid bra att ha arkeologiska belägg för vår tro. Men varför behöver vi lära oss att inte göra vår tro helt beroende av dessa belägg, fastän de ibland kan vara till stor hjälp?`