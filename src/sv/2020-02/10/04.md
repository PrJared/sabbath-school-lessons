---
title:  Daniel Nebukadnessar Och Babylon
date:  02/06/2020
---

I juli 2007 arbetade en forskare från universitetet i Wien med ett projekt vid British Museum då han upptäckte en lertavla från den babyloniske kungen Nebukadnessars tid. På lertavlan fann han namnet ”Nebusarsekim”, namnet på den babyloniske tjänsteman som nämns i Jer. 39:3. Nebusarsekim är en av många individer, både kungar och tjänstemän, som (tack vare arkeologin) har återupptäckts från Daniels och Nebukadnessars tid.

`Läs Dan. 1 och 5. Hur passar Daniels tidiga beslut ihop med Guds handlingar när han använde honom som sin tjänare och profet för att påverka miljoner människor genom historien?`

Daniel var ”fast besluten” (Dan. 1:8) att förbli trogen mot Gud i både vad han åt och hur han bad. Dessa goda vanor, som hade formats tidigt i hans erfarenhet, blev ett mönster som kom att ge honom styrka för hans långa liv. Resultatet var klart tänkande, vishet och förståelse som kom från ovan. Nebukadnessar och Belshassar insåg detta, så Daniel upphöjdes till rikets högsta positioner. Men kanske ännu viktigare är att det resulterade i kung Nebukadnessars omvändelse (Dan. 4:31–34).

Nebukadnessar var Nabopolassars son. Tillsammans byggde de en härlig stad, oöverträffad i den dåtida världen (Dan. 4:27). Staden Babylon var enorm, med över 300 tempel, ett fantastiskt palats, omgiven av mäktiga dubbla murar som var ungefär 3,7 och 6,7 meter tjocka. I murarna fanns åtta huvudportar, som alla hade namn efter viktiga babyloniska gudar. Den viktigaste är Ishtarporten som tyska arkeologer grävde upp och återskapade i Pergamonmuseet i Berlin.

I Dan. 7:4 beskrivs Babylon som ett lejon med örnvingar. Vid processionsvägen som leder till Ishtarporten står det bilder på 120 lejon. En bild på ett stort lejon som attackerar en man upptäcktes också under utgrävningarna, och den står än idag utanför staden. Alla dessa vittnar om lejonet som en lämplig symbol för det stora Babylon. Bibelns historia och dess profetiska budskap bekräftas.

`Dan. 1:8 säger att Daniel var ”fast besluten”. Vad betyder det? Vad finns det där du behöver vara ”fast besluten”  att göra eller inte göra?`