---
title:  Stillhet Inför Guds Ord
date:  24/06/2020
---

Våra liv tenderar att vara hektiska och fyllda av spänning och stress. Tidvis måste vi arbeta hårt bara för att helt enkelt överleva och få mat på bordet. Vid andra tillfällen, även när vi har vad vi behöver, sliter vi därför att vi vill ha mer och mer. Vi vill ha saker som vi tror gör oss lyckliga och tillfredsställda. Men som Salomo varnar oss i Predikaren, sker det inte alltid.

Oavsett orsakerna kan vi vara fruktansvärt upptagna i våra liv, och då är det mycket lätt att mitt i allt jäkt glida ifrån Gud. Det är inte för att vi inte tror. Vi har bara inte tillbringat kvalitetstid med läsning, bön och att komma närmare Herren, ”som har ditt liv och ditt öde i sin makt” (Dan. 5:23). Vi kan vara för upptagna med annat för att uppleva kvalitetstid med Gud. Vi behöver alla stunder då vi medvetet saktar ner för att möta honom som är vår Frälsare, Jesus. Hur kan den heliga Anden tala till oss om vi inte stannar upp för att lyssna? Särskild stilla tid med Gud, läsning av hans Ord och kommunikation i bön är källan till vårt andliga liv.

`Läs Ps. 37:7; 46:10 och 62:1, 2, 5. Varför är stillhet med Gud ibland så viktig?`

Om du älskar någon njuter du av att tillbringa tid ensam med den älskade. Välj en plats där du kan läsa och reflektera över Guds Ord ostört. I vårt hektiska liv kan detta lyckas bara om du medvetet reserverar en särskild tid för detta möte. Ofta är början av dagen det bästa för dessa minuter av tystnad och eftertanke. Sådana stunder innan arbetsdagen börjar kan bli en välsignelse för resten av dagen, eftersom de värdefulla tankar du får följer dig under många timmar. Men var kreativ så att du hittar det för dig bästa tillfället att möta Gud utan att bli störd.

Att ha kontakt med Bibelns Gud genom bön påverkar ditt liv mer än någonting annat någonsin kan göra. Det bidrar med tiden till att du blir mer lik Jesus.

`Hur medveten är du i att hitta tid till att vara ensam med Herren? Vilken skillnad gör det i din relation till Gud?`