---
title:  Guds Levande Ord Och Den Heliga Anden
date:  21/06/2020
---

Att studera Guds Ord noggrant och med rätt metod är mycket viktigt. Men lika viktigt, och kanske ännu viktigare, är att praktisera det vi har lärt oss. Bibelstudiets främsta syfte är inte att skaffa större kunskaper, hur underbart det än kan vara. Målet handlar inte om vår förmåga att behärska Guds Ord, utan att Ordet härskar över oss och förvandlar våra liv och vårt sätt att tänka. Det är vad som verkligen betyder något. Att vara villig att leva ut den kunskap vi har lärt oss innebär att vara villig att underkasta sig den bibliska sanningen. I detta val ingår ibland en intensiv kamp som handlar om vem som ska råda över våra tankar och vårt liv. Sist och slutligen finns bara två sidor att välja mellan.

`Läs Fil. 2:12–16. Vad säger dessa verser om hur vi bör leva?`

Ja, Gud verkar i oss, men han gör det genom den heliga Anden, som är den enda som ger oss vishet att förstå de heliga Skrifterna. Som syndfulla människor ställer vi oss ofta mot Guds sanning, och lämnade åt oss själva lyder vi inte Guds Ord (Rom. 1:25; Ef. 4:17, 18). Utan den heliga Anden finns det ingen dragning till Guds budskap. Det finns inget hopp, ingen tröst, ingen kärlek som gensvar. Genom den heliga Anden verkar Gud ”i er så att ni både i vilja och gärning förverkligar hans syfte” (Fil. 2:13).

Den heliga Anden är en lärare som vill leda oss till en djupare förståelse av Skriften och till en glädjefylld uppskattning av Guds Ord. Han riktar vår uppmärksamhet mot Guds Ord och ger oss nya insikter i dessa sanningar, så att våra liv karakteriseras av trohet och kärleksfull lydnad av Guds vilja. ”Ingen kan förklara Skrifterna utan den heliga Andens hjälp. Men när du tar emot Guds Ord med ett ödmjukt hjärta som låter sig undervisas kommer Guds änglar att vara vid din sida och påverka dig med bevis för sanningen” (Ellen White: Selected Messages, bok 1, s. 411). På detta sätt tolkas andliga ting på ett andligt sätt (1 Kor. 2:13, 14) och vi kan glädjefullt följa Guds Ord ”varje morgon” (Jes. 50:4, 5).

`Fil. 2:16 talar om att vi bör hålla oss till ”livets ord”. Vad tror du att det betyder? Och hur kan vi göra det? Se även 5 Mos. 4:4. Vad är vår roll i denna process?`