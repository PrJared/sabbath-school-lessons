---
title:  Memorering Och Sång
date:  25/06/2020
---

`”Vad du har sagt bevarar jag i mitt hjärta, så att jag aldrig syndar mot dig” (Ps. 119:11).`

Att lära sig bibeltexter utantill ger flerdubbla välsignelser. De texter vi lärt oss kan vi ta fram vid senare tillfällen och tillämpa på nya och förändrade omständigheter. På det sättet påverkar Bibeln direkt våra tankar, beslut och har inflytande över våra värderingar och vårt beteende. Att memorera Skriften får Bibeln att bli verklig i vårt dagliga liv. Det hjälper oss också att tillbe Gud och leva ett troget liv i enlighet med Skriften.

Att komma ihåg Skriften ord för ord är en otrolig trygghet mot bedrägerier och falska tolkningar. Att lära sig texter utantill gör det möjligt för oss att citera Skriften även när vi inte har Bibeln till hands. Det kan bli en otrolig kraft för det goda i situationer då frestelser uppstår eller när vi möter hotfulla utmaningar. Att påminna oss om Guds löften och koncentrera oss på Guds Ord i stället för våra problem lyfter upp våra tankar till Gud som har tusen sätt att hjälpa när vi inte ser något.

`Läs Ef. 5:19 och Kol. 3:16. Vad uppmanar texterna oss att göra? Hur kan det vara till hjälp för oss?`

Att sjunga bibelord kan också vara ett kraftfullt sätt att memorera Skriften. När vi sjunger är Skriftens Ord lättare att komma ihåg. Att kombinera Skriftens Ord med vackra melodier förankrar dem starkare i våra tankar och är ett effektivt sätt att skingra våra ängsliga tankar. Bibeltexter som är sammanfogade med enkla men harmoniska melodier kan lätt sjungas och kommas ihåg av små barn såväl som vuxna. Skriften var inspirationen för ett stort antal världsberömda oratorier, symfonier och andra musikstycken som har format och påverkat den kristna kulturen genom århundraden. Kompositioner som lyfter upp våra sinnen och riktar våra tankar till Gud och hans Ord är underbara välsignelser och har ett positivt inflytande på våra liv.

”Musik utgör en del av gudstjänsten där uppe, och i våra lovsånger bör vi sträva efter att komma så nära de himmelska körernas harmoni som möjligt” (Ellen White: Patriarchs and Prophets, s. 594).