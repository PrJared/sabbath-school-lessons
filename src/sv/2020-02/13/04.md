---
title:  Jesus Kontra Bibeln
date:  23/06/2020
---

`Läs Joh. 5:45–47. Vad säger Jesus om sin relation till Bibeln?`

Somliga menar att det Jesus sade stod i stark kontrast till Skriftens ord, som vi finner i Gamla testamentet. De säger att Jesus ord till och med är upphöjda över Skriftens ord.

I Nya testamentet läser vi att Jesus sade: ”Ni har hört att det blev sagt … Men jag säger er …” (Matt. 5:43, 44; jfr Matt. 5:21, 22, 27, 28, 33, 34, 38, 39). När Jesus uttalade dessa välkända ord i bergspredikan försökte han inte förneka eller förkasta Gamla testamentet, som vissa bibeltolkare menar. Nej, han reagerade på olika tolkningar av Skriften och den muntliga traditionen som vissa bibeltolkare på hans tid använde för att rättfärdiga beteenden mot andra som Gud inte accepterade eller någonsin hade befallt, som att hata sin fiende (Matt. 5:43).

Jesus förkastade inte Gamla testamentet på något sätt och förringade inte dess auktoritet. Tvärtom. Det var faktiskt Gamla testamentet som bevisade vem han är. Genom att peka på Guds ursprungliga avsikter skärpte han istället meningen i Gamla testamentets uttalanden.

Att använda Jesus auktoritet för att diskvalificera de heliga Skrifterna eller förringa några delar av Bibeln genom att påstå att de inte är inspirerade, är kanske ett av de mest obemärkta och farligaste sätten att kritisera Skriften, eftersom det görs just i Jesus namn. Vi har Jesus exempel på hur mycket auktoritet han gav Skrifterna, som på hans tid bestod av enbart Gamla testamentet. Vad mer behöver vi för att själva sätta stort värde på Gamla testamentet?

Långt ifrån att försvaga Skriftens auktoritet lyfte Jesus ständigt upp Skriften som en tillförlitlig och trovärdig vägledare. I självaste bergspredikan säger han: ”Tro inte att jag har kommit för att upphäva lagen eller profeterna. Jag har inte kommit för att upphäva utan för att uppfylla” (Matt. 5:17). Sedan fortsätter han: ”Den som upphäver ett enda av buden, om så det allra minsta, och undervisar människorna så, han skall räknas som den minste i himmelriket” (Matt. 5:19).

`Vilka viktiga läror finns det som än idag  grundar sig på Gamla testamentet? (Se t.ex. 1 Mos. 1–3.) Vilka andra viktiga kristna lärosatser finner vi i Gamla testamentet, som förstärks i Nya testamentet?`