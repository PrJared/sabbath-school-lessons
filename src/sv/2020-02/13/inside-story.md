---
title:  Missionsnytt
date:  26/06/2020
---

#### Skoputsaren

Mannen som putsade skor i Nicosia fångade Filip Dmitrovs uppmärksamhet. Mannens kläder luktade av inpyrd tobaksrök. Hans händer skakade från effekterna av alkoholmissbruk. Filip bad inte om att få sina skor putsade.

”Hur mår du, min vän?” frågade Filip på bulgariska. ”Behöver du hjälp?”

Mannen  hette Yulian Jankov, och han blev förvånad. Ingen hade tilltalat honom på det sättet sedan han hade flyttat från Bulgarien för tio år sedan. Det var trevligt att någon brydde sig. Men Yulian förblev tyst.

”Jesus älskar var och en av oss oavsett vilken situation vi är i”, fortsatte Filip. ”Han gav sitt liv för oss.”

Omnämnandet av Jesus gjorde intryck på Yulian.

Nästa dag kom Filip tillbaka. ”Hur mår du, min vän?” frågade han. ”Behöver du hjälp?”

Yulian blev förvånad över att främlingen hade återvänt. Inte heller den här gången bad Filip om att få sina skor putsade. I stället uppmuntrade han Yulian att inte slösa sina pengar på alkohol och cigaretter.

”Det skulle vara klokt att lägga undan lite pengar som sparpengar”, sa han.

Varje dag kom Filip för att prata en stund med Yulian. Så småningom presenterade de sig för varandra, och Yulian började berätta om sitt liv. Han sa att han hade arbetat som byggnadsarbetare när han och hans familj kom till Cypern. Men när han förlorade jobbet började han dricka, och sedan hade han blivit hemlös.

En dag tog Yulian sin vän till den övergivna byggnaden där han sov på ett hårt golv. Han ägde inget annat än kläderna som han bar. Alla pengar han fick från skoputsningen gick åt till alkohol och cigaretter.

”Du har gått så långt med att förstöra ditt liv”, sa Filip mjukt. ”Du måste göra något åt det.”

Filip pratade om Gud och bad med Yulian. Yulian kände att Filip såg något värdefullt i honom. Det gav honom hopp om att Gud brydde sig om honom.

En dag sa Filip: ”Snart fyller du 50 år. Det är dags för dig att ge ditt liv till Jesus. Han kommer att välsigna dig.”

Yulian ville se en förändring i sitt liv. Han hade druckit alkohol i 35 år men slutade från och med den dagen. Och trots att han hade rökt i 35 år tog han sin sista cigarett en vecka senare.

Filip och Yulian studerade Bibeln tillsammans. På olika platser på Cypern ledde Filip bibelstudiegrupper på bulgariska.

Yulian fick veta att Filip, som var född i Bulgarien, arbetade för Adventistsamfundet på Cypern som lekmannapredikant. På tre år hade åtta personer blivit döpta tack vare Filips arbete. Den 23 juni 2018 blev Yulian den nionde när han döptes i Medelhavet.

Efter Yulians dop fann han arbete i ett hotellkök där han fick vara ledig på lördagarna, något som är sällsynt på Cypern. Hans familj välkomnade honom hem. Yulian berättar om Guds kärlek för alla som vill lyssna.

Tack för missionsgåvan som ni ger idag! Pengarna kommer att stödja ett kyrkbyggnadsprojekt på Cypern samt två andra viktiga projekt inom Trans-europeiska divisionen.