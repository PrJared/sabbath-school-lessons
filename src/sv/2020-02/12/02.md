---
title:  Möjliga Skäl Till Uppenbara Motsägelser
date:  14/06/2020
---

`Läs 2 Tim. 2:10–15. Paulus manar Timotheos att vara ivrig, som ”en som rätt utlägger sanningens ord”. Vilket viktigt budskap ger han oss alla här?`

Ingen tänkande och ärlig människa som studerar Bibeln förnekar att där finns saker som är svåra att förstå. Det bör dock inte störa oss. På sätt och vis är dessa svårigheter faktiskt väntade. Vi är ju alla ofullkomliga, dödliga människor, och ingen har omfattande kunskap inom alla områden, särskilt inte när det gäller det gudomliga. När då okunniga och dödliga människor försöker förstå visdomen av Skriftens oändlige Gud kommer det med all säkerhet att uppstå svårigheter. Men att det kan vara svårt att förstå en del av Bibelns undervisning är inget bevis på att det Bibeln säger är osant.

För de som avfärdar den gudomliga uppenbarelsen och inspirationen är svårigheterna ofta motsägelser och fel och Bibeln mer eller mindre bara en mänsklig bok. Den måste då innehålla ofullkomligheter och fel. Därmed görs det sällan seriösa försök att hitta en förklaring som tar hänsyn till Bibelns enhet och trovärdighet, som är ett resultat av dess gudomliga inspiration. De som börjar ifrågasätta Bibelns första sidor, skapelseberättelsen (t.ex.), kan snart tvivla på och känna osäkerhet kring hela Bibeln.

Vissa inkonsekvenser kan bero på mindre fel som skett vid kopieringen eller översättningen. Ellen White har sagt: ”Somliga ser på oss strängt och säger: ’Tror du inte att det kan ha skett misstag i kopieringen eller översättningen?’ Det är fullt möjligt, och ett sinne som är så trångt att det tvekar och snubblar över denna möjlighet eller sannolikhet är lika redo att snubbla på mysterierna i det inspirerade Ordet, eftersom deras svaga sinnen inte kan se genom Guds syften. Ja, de skulle lika lätt snubbla på klara fakta som ett vanligt sinne tar emot, och lägga åt sidan det gudomliga och det Gud sagt och som är klart och vackert, fullt av uppbyggligt innehåll. Den enda som skulle bli bekymrad eller snubbla på grund av dessa misstag, är den som även skulle skapa svårigheter utifrån den klaraste uppenbarade sanningen” (Selected Messages, bok 1, s. 16). Det kan låta väl hårt, men poängen är att misstag är möjliga. Vi får bara lita på att Gud på alla sätt vill meddela sig med oss och kan även se till att budskapet når fram.

`Varför är det viktigt att närma sig Bibeln med en anda av ödmjukhet och en vilja att lyda den?`