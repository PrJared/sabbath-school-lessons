---
title:  Beslutsamhet Och Uthållighet
date:  17/06/2020
---

`Läs Gal. 6:9. Paulus talar här om uthållighet i goda gärningar, men samma attityd är nödvändig när vi handskas med svåra frågor. Varför är beslutsamhet och uthållighet viktiga i problemlösning?`

Verklig prestation förutsätter alltid uthållighet. Det vi får för lätt värderar vi ofta lågt. Svårigheterna i Bibeln ger oss ett tillfälle att sätta våra hjärnor i arbete. Den beslutsamhet och uthållighet med vilka vi strävar efter en lösning visar hur viktig frågan är för oss. Den tid vi i våra bibelstudier använder till att försöka finna ut mer om dess mening och budskap är väl använd tid. Kanske kommer erfarenheten av att ivrigt söka i Skrifterna efter svar, även under en längre tid, att bli till större välsignelse än själva lösningen på problemet om vi till slut finner den. Och när vi finner en lösning på ett förbryllande problem blir den mycket värdefull för oss.

Att du inte snabbt kan hitta en lösning på en svårighet bevisar inte att den inte kan lösas. Det är anmärkningsvärt hur ofta vi förbiser detta uppenbara faktum. När vi möter en svårighet i Bibeln och inte direkt ser några möjliga lösningar är det lätt att vi genast drar slutsatsen att problemet inte kan lösas. Några börjar då ifrågasätta Bibelns trovärdighet helt. Men det kan finnas en mycket enkel lösning även om vi i vår begränsade mänskliga vishet eller okunnighet inte ser den. Vad skulle vi tänka om en nybörjare i algebra som efter att i en halvtimme förgäves ha försökt lösa ett svårt problem, förklarade att det inte finns någon lösning på problemet eftersom han inte kunde finna någon? Detsamma gäller för oss i vårt bibelstudium.

När vissa svårigheter vägrar att lösa sig även efter dina starkaste försök att lösa dem kan du lägga dem åt sidan ett tag. Under tiden kan du praktisera det som Gud klart har visat för dig. Vissa andliga insikter kan bara fås efter att vi varit villiga att följa vad Gud redan sagt att vi ska göra. Så var uthållig och tålmodig i ditt bibelstudium. Uthållighet är ju en dygd hos de troende i den sista tiden (se Upp. 14:12).

`Vad kan vi lära oss av dem som ivrigt och uthålligt studerat utmanande bibeltexter? Hur kan vi uppmuntra andra att inte ge upp sitt sökande efter sanningen? Varför behöver vi inte vara rädda när vi möter ett svårt avsnitt i Skrifterna?`