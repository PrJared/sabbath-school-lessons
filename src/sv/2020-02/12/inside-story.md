---
title:  Missionsnytt
date:  19/06/2020
---

#### Förlåtelse

Mary lämnade sin man när hon var 30 år. Hon hade bibliska grunder för skilsmässan, men hon sa inte ett ord om detta till någon. Detaljerna var parets privata angelägenheter, och hon litade på att andra skulle respektera detta. Dessutom var hennes tidigare svärföräldrar väl-

ansedda medlemmar i samma församling som hon. De andra tog deras sons parti.

Församlingsmedlemmarna visste därför inte varför Mary hade skilt sig. Men när hon inte hade berättat något annat tog de för givet att hon var den skyldiga. Flera sa rakt på sak att hon hade förverkat sin frälsning genom att lämna sin man.

Till slut blev bördan för tung för Mary att bära. Hon hade växt upp som adventist. Men nu slutade hon att gå i kyrkan på sabbaterna och flyttade långt bort för att börja ett nytt liv.

Hon undrade ofta om Gud älskade henne trots skilsmässan. Eller hade församlingsmedlemmarna haft rätt?  En kväll bläddrade hon genom kanalerna på TV:n. Det enda intressanta var ett kristet veckoprogram med en kvinnlig talare. Kvinnan talade lugnt och förnuftigt. I flera veckor tittade Mary regelbundet på programmet.

En kväll talade kvinnan om förlåtelse. ”Ingen kan förlåta på egen hand”, sa hon. ”Vi behöver Guds hjälp.”

Maria tänkte på dessa ord medan hon körde till jobbet nästa morgon. Hon insåg att hon behövde förlåta sin före detta make och hans föräldrar, medlemmarna som hade dömt henne utan bevis och allra mest sig själv. Hon kände en oemotståndlig längtan efter att be till Gud om hjälp.

Tårarna som började falla gjorde det omöjligt för henne att köra och be på samma gång. Hon stannade bilen vid vägkanten. ”Jag skulle vilja förlåta, men jag kan inte göra det”, bad hon. ”Du måste hjälpa mig.”

Mary stannade kvar i bilen vid sidan av vägen i ytterligare 30 minuter. Hon hade lovat att följa Gud, men hur? Ett svar kom till henne: Läs Bibeln och andliga böcker som Messias.

Efter jobbet öppnade Mary sin Bibel och började läsa. Hon läste varje ledig minut. När hon inte kunde sova på natten steg hon upp och läste lite mer. Mary hade aldrig tyckt om att läsa böcker, men nu hade hon fått en omåttlig lust att läsa.

Under året som följde läste hon Bibeln tre gånger och alla fem böckerna i serien ”Det stora hoppets historia”.

När Mary hade samlat mod berättade hon om skilsmässan för pastorn i den närmaste adventkyrkan. Efter en serie evangeliska möten började hon komma till kyrkan igen på sabbaterna.

Någon tid senare träffade hon paret som tidigare hade varit hennes svärföräldrar. Mötet gick bra, och till sin förvåning hyste hon inte några hårda känslor mot dem. De var vänner. Mary har också förlåtit församlingsmedlemmarna som dömde henne. Hon kan inte ens minnas vad de heter.

Idag har Mary, som egentligen heter något annat, ansvar för ett av detta kvartals speciellt utvalda projekt.

”Jag fick förlåtelse som en gåva”, berättar hon. ”Det var en svår tid, men förlåtelsen gav mig frid och förändrade min relation till Gud.”