---
title:  Hantera Svårigheterna Ärligt Och Noggrant
date:  15/06/2020
---

Har du mött en text eller texter som du inte har förstått, eller som du har haft svårt att få att stämma överens med andra texter eller verkligheten rent allmänt? De allra flesta har någon gång stött på detta problem. Frågan är: Hur reagerade du? Eller ännu viktigare: Hur borde du ha reagerat?

`Läs 1 Krön. 29:17; Ords. 2:7; 1 Tim. 4:16. Vad finns det i dessa texter som kan tillämpas på frågan om hur vi hanterar svåra texter?`

Bara när vi är ärliga kan vi möta svårigheterna på ett adekvat sätt. Ärlighet garanterar att vi inte undviker några svårigheter eller försöker dölja dem. Ärlighet hindrar oss också från att ge ytliga svar som i verkligheten inte tål att prövas. Gud uppskattar ärlighet och integritet. Därför bör vi efterlikna hans karaktär i allt vi gör, även i vårt bibelstudium.

Ärlighet innebär att hantera svårigheter i Bibeln utan att lägga fram information som inte stämmer med sammanhanget, förvränga sanningen med ett laddat språk, eller vilseleda andra genom manipulerande belägg. Det är långt bättre att vänta på ett tillfredsställande svar på en svårighet än försöka ge en undvikande eller otillfredsställande lösning. En positiv bieffekt av ärligheten i våra bibelstudier är att det bygger upp tillit, och tillit är kärnan i alla hälsosamma personliga relationer. Den övertygar människor mycket mer än flummiga svar. Det är bättre att säga att man helt enkelt inte vet hur man ska svara på en fråga eller förklara en text än försöka få den att säga vad man vill att den ska säga, när den kanske verkligen inte gör det.

De som uppriktigt vill veta sanningen i Guds Ord bör akta sig för att rusa till snabba slutsatser som är grundade på begränsad kunskap eller svaga belägg. Noggranna och flitiga studier av Guds Ord och all relaterad information minskar risken att man förbiser någon aspekt eller detalj som kan vara viktig.

`Vad gör du, eller vad bör du göra med texter som du inte helt förstår eller som inte tycks passa in i din förståelse av sanningen?`