---
title:  Hantera Svårigheterna Bibliskt Och Med Bön
date:  18/06/2020
---

`Läs Apg. 17:11; 8:35; 15:15, 16. Vad gjorde apostlarna och medlemmarna i den tidiga församlingen när de konfronterades med svåra frågor? Varför är Bibeln fortfarande den bästa källan till sin egen tolkning?`

Den bästa lösningen för svårigheter i Bibeln finns fortfarande i själva Bibeln. Problem i Bibeln hanteras bäst när de studeras i ljuset av hela Skriften snarare än som en text isolerad från närliggande verser och från hela Skriften. Vi behöver verkligen använda Bibeln som hjälp för att förstå Bibeln. Att lära sig att gräva i de stora sanningar som finns i Skriften är något av det viktigaste vi kan göra.

Om du inte kan förstå ett avsnitt i Skriften, försök då att samla ljus från andra bibeltexter som handlar om samma sak. Försök alltid att finna klara uttalanden i Skriften som kan sprida ljus över de mindre klara. Det är också viktigt att aldrig förmörka eller dölja tydliga bibeltexter genom att sammanföra dem med avsnitt som är svåra att förstå. Hellre än att använda utombibliska källor, eller filosofi, eller vetenskap till att förklara Bibeln bör vi låta texten i Skriften själv utveckla sin innebörd för oss.

Det har sagts att på våra knän ser vi bokstavligen på svårigheterna utifrån ett nytt perspektiv. För i bön signalerar vi att vi behöver Guds hjälp att tolka och förstå Skriften. I bön söker vi upplysning för våra sinnen genom samma heliga Ande som inspirerade bibelförfattarna att skriva vad de skrev.

I bön läggs våra motiv öppna, och vi kan tala om för Gud varför vi vill förstå det vi har läst. I bön ber vi Gud att öppna våra ögon för hans Ord och ge oss en villig ande att följa och praktisera hans sanning. (Detta är viktigt!) När Gud  leder oss genom sin heliga Ande som svar på våra böner går han inte mot det som han har uppenbarat i Bibeln. Gud är alltid i harmoni med Bibeln och bekräftar och bygger på vad han har inspirerat bibelförfattarna till att förmedla till oss.

`Hur hjälper bönen dig att få rätt inställning för att bättre förstå och lyda Guds Ord?`