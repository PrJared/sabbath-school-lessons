---
title:  Studiehjälp
date:  19/06/2020
---

Läs Ellen White: ”Vad ska man göra med tvivel?”, s. 148–161 i Vägen till Kristus. (För den som vill fördjupa sig i engelskt material finns även sektion 8 i dokumentet ”Methods of Bible Study”, som finns på http://www.adventistbiblicalresearch.org/materials/bible-interpretation-hermeneutics/methods-bible-study )

I Bibeln finns många mysterier som vi ändliga människor finner svåra att förstå och som är för djupa för oss att förklara helt och hållet. Det är därför vi behöver ett ödmjukt sinne och bör vara villiga att med bön lära oss av Skriften. Trohet till Skriften tillåter bibeltexten att säga vad den faktiskt säger, även om dess mening går mot vår fattningsförmåga. Trohet till Skriften respekterar texten i stället för att ändra den (ja, det finns de som faktiskt ändrar på texten) eller undvika dess sanna mening.

”När man läser Guds Ord utan vördnad och utan bön kan tankarna bli förvirrade och gå sina egna vägar. När tankar och känslor inte har sitt fäste i Gud förmörkas de av otro. Om människor inte är samstämda med Herrens vilja då de läser Bibeln kommer tvivlen att stärkas. Då är det Satan som tar kontroll över sinnet. Han föreslår tolkningar som är felaktiga. Människor som inte försöker följa Guds plan och inte vill lyda honom riskerar att missförstå Bibeln. Det spelar ingen roll om de är välutbildade. Man kan inte lita på deras förklaringar.

En del människor läser Bibeln för att finna fel. De ser motsägelser. De kan inte förstå den andliga verkligheten. De finner många orsaker att tvivla. De ser förvrängt som i en skrattspegel. Därför kan de till och med tvivla på sådant som är enkelt och lätt att förstå”   (Ellen White: Vägen till Kristus, s. 158, 158).

**Samtalsstart**

Petrus säger att en del av det Paulus skriver är svårt att förstå. Hur tycker du man ska handskas med sådana svåra ställen i Bibeln?

**Förbön**

Vänd er mot varandra, två eller tre, och låt varje person berätta om ett ställe i Bibeln som känns svårt att förstå. Be sedan för varandra att Gud steg för steg ska visa vad han har tänkt med just dessa avsnitt.

**Samtalsfrågor**

`1. 	Varför är de attityder till Bibeln som vi har diskuterat den här veckan så grundläggande för rätt förståelse av Skriften? Vilka andra inställningar till Bibeln tror du är viktiga för att du ska förstå den bättre?`

`2. 	Varför bör vi inte vara förvånade över att finna sådant i Bibeln som är svårt att förklara och förstå?`

`3. 	Hur kan vi som adventister svara på frågan om Luk. 23:43 där Jesus (enligt de flesta översättningar) säger att rövaren skulle vara i paradiset med honom samma dag? Vilka ärliga sätt finns det att svara? Hur kan t.ex. texter som Joh. 20:17; Pred. 9:5 och 1 Kor. 15:16–20 hjälpa oss att förstå vad det är fråga om här?`