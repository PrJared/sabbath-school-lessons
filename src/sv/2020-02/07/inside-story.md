---
title:  Missionsnytt
date:  15/05/2020
---

#### Ateist visar vägen till Kristus

Esko var 63 år gammal och sjuk när han dök upp i Piikkiö Adventkyrka i syd-västra Finland.

”Jag behöver inte maten för egen del”, berättade han för Matskafferiets-ledare, Riitta-Liisa Peltonen, medan han packade ner grönsaker, kött och bröd. ”Det är till mina vänner.”

Riitta-Liisa såg ömt på den fete mannen. Lukten av svett och otvättade kläder höll sig fast vid honom. Han hade drabbats av svåra leverproblem efter många år av alkoholberoende. Hans ögon var snälla.

”Är du kristen?” frågade Riitta-Liisa.

”Jag har min egen religion”, svarade han.

Riitta-Liisa förstod då att han var ateist, precis som många andra män-niskor i Finland.

Vecka efter vecka kom Esko till Adventkyrkan för att hämta matvaror åt sina vänner. De var ett gift par som hette Pasi och Krista. Under lågkonjunkturen hade det gått utför med Pasis takföretag i Åbo. Pasi och Krista hade vänt sig till alkoholen för att döva sina känslor. Men detta hade bara gjort allt värre för dem.

Paret blev förvånat första gången Esko kom hem till dem med matvaror.

”Var har du fått tag i maten?” frågade Krista. ”Kom och se”, svarade han.

Paret gjorde inte det. Då dog Eskos enda följeslagare, en älskad hund. Den äldre mannen blev så ledsen att han inte kunde stå ut med att vara ensam hemma. Han åkte hem till Pasi och Krista för att tillbringa natten där. Till Kristas förvåning bad han bordsbön innan de började äta kvällsmaten. Så underligt! Hon visste att Esko sa sig vara ateist.

Eftersom hon var nyfiken på Eskos agerande bestämde hon sig för att åka till kyrkan där hon visste att han brukade hämta mat åt dem. Hon bad sin man att följa med. Men för att stärka deras mod tog hon och Pasi flera drinkar. Sedan kunde de knappt stå upp medan de köade utanför kyrkan. Paret kom tillbaka till Matskafferiet veckan därpå, och sedan nästa. Efter ett tag blev Krista intresserad av de kristna sångerna och de andliga budskap hon hörde och som kyrkans medlemmar bjöd på medan folk samlade ihop matvaror åt sig själva. Så småningom gick hon till gudstjänsterna på sabbaten.

Esko märkte hennes intresse och log.

”Nu är min uppgift fullbordad”, sa han.

En kort tid senare dog han. Under tiden hade Krista slutat dricka alkohol och blivit döpt. Pasi såg förändringen i henne och gav också sitt hjärta till Jesus. Pasi lagade mat i köket i kyrkan åt människor som hämtade mat från Matskafferiet. En kväll lyste hans ansikte av särskild glädje medan han lagade mat.

Nästa morgon fann Krista honom död i deras kök hemma. Han var 51 år. Begravningen hölls i Adventkyrkan. Gudstjänsten gjorde ett stort intryck på alla som deltog.

Under de fem år som gått sedan Matskafferiet öppnades har tio personer blivit döpta. Riitta-Liisa tackar Gud för varenda en av dem. Men hon blir extra rörd när hon tänker på Esko som hon aldrig glömmer. ”Han var en ateist som visade sina vänner vägen till Jesus”, säger hon. ”Han blev så glad när hans vänner började gå i kyrkan. Han hade hjälpt någon att få ett bättre liv.”