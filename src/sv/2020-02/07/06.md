---
title:  Böcker Och Deras Budskap
date:  14/05/2020
---

De största enheterna i Bibeln är dess böcker. Bibelns böcker skrevs i olika syften och i olika sammanhang. Vissa tjänade som profetiska budskap, andra var samlingar, som Psaltaren. Det finns historiska böcker som 1 och 2 Kungaböckerna, och det finns brev till olika församlingar, som Paulus och andra skrev.

När vi försöker förstå en boks mening och budskap är det viktigt att börja med författarskapet och sammanhanget. Många bibelböcker tillskrivs en författare. De fem första böckerna i Gamla testamentet identifieras som skrivna av Mose (2 Kung. 21:8; Esra 6:18). Detta bekräftas av Jesus (Joh. 5:46, 47) och apostlarna (Apg. 3:22; Rom. 10:5). I andra fall är bibelförfattaren inte identifierad. (Författarna till Ester, Rut och flera av de historiska böckerna, som Samuel och Krönikeböckerna är t.ex. inte identifierade.)

`Läs 1 Mos. 15:1–5 och 22:17, 18. Vilken betydelse har det för oss att Mose skrev Första Moseboken?`

Andra till och med Femte Moseboken skrevs av Mose, naturligtvis efter uttåget. Men eftersom Första Moseboken är den grundläggande historien om Guds handlingar från skapelsen till patriarktiden är det logiskt att den boken skrevs före uttåget.

”Under årens lopp vandrade han med sina hjordar på undangömda platser och begrundade sitt folks liv i förtryck. Han påminde sig då hur Gud hade behandlat hans fäder och de löften som utgjorde det utvalda folkets arvedel, och både natt och dag sände han upp böner för Israels barn. Himmelska änglar bredde ut sitt ljus omkring honom. Inspirerad av den heliga Anden skrev han här Första Moseboken” (Ellen White: Patriarchs and Prophets, s. 251).

Genom Första Moseboken får vi inte bara veta om vårt ursprung utan också om frälsningsplanen, hur Gud ska återlösa den fallna mänskligheten. Denna plan blir ännu mer uppenbar med förbundet som Gud instiftar med Abraham. I det ingår Guds löfte att genom Abraham ska han upprätta en stor nation som består av hans ”ättlingar talrika som stjärnorna på himlen och som sanden på havets strand” (1 Mos. 22:17).

`Vilka andra fantastiska sanningar har vi lärt oss i Första Moseboken, sanningar som vi annars kanske inte skulle känna till? Vad lär det oss om hur viktigt Guds Ord är för vår tro?`