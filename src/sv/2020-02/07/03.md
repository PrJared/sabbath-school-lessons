---
title:  Ord Och Deras Mening
date:  11/05/2020
---

I varje språk finns det ord som är så rika och djupa till sin innebörd att de är svåra att översätta adekvat till ett enda ord på ett annat språk. Sådana ord förutsätter ett vidare studium av hur de används i Bibeln för att man ska förstå vidden av deras mening.

`Läs 1 Kung. 3:6; Ps. 57:4; 66:20; 143:8 och Mika 7:20. På vilket sätt räcks Guds nåd och godhet ut till hans skapade varelser?`

Det hebreiska ordet chesed (nåd) är ett av de rikaste och djupaste orden i Gamla testamentet. Det beskriver Guds kärlek, godhet, nåd och förbundslojalitet mot sitt folk. I dessa få avsnitt ser vi honom visa ”stor godhet mot din tjänare David … Och du har hållit fast vid denna stora godhet” (1 Kung. 3:6). ”Gud visar sin godhet (chesed) och trofasthet” (Ps. 57:4). Han ”skall visa Jakob trohet och Abraham nåd” (Mika 7:20). Hela böcker har skrivits om chesed i försök att fånga djupet av Guds nåd och godhet mot oss.

`Läs 4 Mos. 6:24–26; Job 3:26; Jes. 9:6 och 32:17. Vad är ”frid/fred”, shalom, som omtalas i dessa texter?`

Det hebreiska ordet shalom översätts ofta ”frid/fred”. Men dess mening är mycket djupare och bredare än så. Det kan översättas ”helhet, fullhet, välbefinnande”. Guds välsignelse och godhet håller oss i ett tillstånd av shalom, som är en gåva från Gud (4 Mos. 6:24–26). Som kontrast skapar Jobs erfarenhet en situation där han ”finner ingen frid, ingen ro, ingen vila” eftersom han saknar shalom. I denna hektiska värld är det en djup välsignelse att få välkomna sabbatsdagen med orden shabbat shalom, för vår gemenskap med Gud ger den yttersta frid och helhet som våra liv längtar efter.

`Hur kan vi, vilket språk vi än talar och läser, även utan kunskaper i dessa ords ursprungliga betydelse, uppleva den verklighet dessa ord innebär så gott vi kan förstå?`