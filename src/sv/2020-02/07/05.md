---
title:  Texter Och Sammanhang
date:  13/05/2020
---

Orden i Bibeln förekommer alltid i ett sammanhang. De står inte för sig själva. Ett ord har sitt omedelbara sammanhang i en sats, och det är den här enheten som ska förstås först. Sedan finns där en vidare kontext av den övergripande enheten där satsen står. Detta kan vara en del av texten, ett kapitel eller en serie kapitel. Det är väsentligt att förstå så väl som möjligt ordet och satsernas sammanhang för att inte komma fram till felaktiga slutsatser.

`Jämför 1 Mos. 1:27 och 2:7. Läs sedan 1 Mos. 2:15–23. Hur kan vi från dessa olika texter och sammanhang förstå definitionen av adam, det hebreiska ordet för ”människa”?`

Vi har redan sett att upprepning av verbet bara i 1 Mos. 1:27 antyder att människans skapelse betonas. Nu ser vi att i versens sammanhang definieras människan som ”man och kvinna”. Det innebär att det hebreiska ordet adam här i detta avsnitt syftar generellt på mänskligheten.

Men när samma ord adam används 1 Mos. 2:7 syftar det på att Adam formas av ”jord från marken” (på hebreiska adama, en ordlek). Bara här åsyftas mannen Adam, för Eva skapas först senare och på ett helt annat sätt. Alltså ser vi i vart och ett av dessa avsnitt, i en kontext som bara omfattar två kapitel, en skillnad mellan definitionen av adam som ”mänskligheten” (1 Mos. 1:27) och som människan Adam (2:7). Att Adam är en person bekräftas senare i släkttavlor (5:1–5; Krön. 1:1; Luk. 3:38) och när det handlar om Jesus, som blev ”den andre Adam” (Rom. 5:12–14).

Då ordet ”Adam” förekommer i en specifik text så för det tankarna till det större sammanhanget av skapelsen av Adam och Eva i skapelseberättelsen i 1 Mos. 1–2. Det är vad som menas med en vidare kontext. Den informerar bibeltolkaren om ytterligare teman, tankar och händelseförlopp. 1 Mos. 2:4–25 har ibland kallats för en andra skapelseberättelse, men faktum är att det bara finns en skillnad i betoningen (se nästa veckas studium). I båda berättelserna finner vi dock mänsklighetens definitiva början.

`Som vi ser är man och kvinna – mänskligheten – en direkt skapelsehandling av Gud. Vad säger detta oss om hur dåraktig ”världens vishet” (1 Kor. 1:20) verkligen är när den säger att vi har blivit till av en slump?`