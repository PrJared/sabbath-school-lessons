---
title:  Upprepning Mönster Och Mening
date:  12/05/2020
---

I det hebreiska tankesättet finns olika sätt att uttrycka tankar som stärker och betonar hur viktiga olika begrepp är. Till skillnad från de europeiska språken finns det inga skiljetecken i den ursprungliga hebreiskan, så språkets struktur utvecklade andra sätt att uttrycka sådant.

`Läs 1 Mos. 1:26, 27 och Jes. 6:1–3. Vilka ord upprepas i dessa avsnitt? Hur förstärks de här upprepade orden med hjälp av olika begrepp som också presenteras genom att de upprepas?`

Ett sätt för den hebreiska författaren att betona ett visst gudsattribut var att upprepa det tre gånger. När skapelseberättelsen når höjdpunkten i Guds skapelsegärning betonar texten att människans skapelse är unikt viktig. Verbet bara, ”skapa”, har alltid endast Gud som sitt subjekt. Det är alltså endast Gud som har makten att skapa utan att vara beroende av material som redan existerar. Här beskrivs människans skapelse: ”Gud skapade människan till sin avbild, till Guds avbild skapade han henne. Som man och kvinna skapade han dem” (1 Mos. 1:27). Lägg märke till att ordet ”skapa” upprepas tre gånger. Mose betonar alltså att människan är skapad av Gud och att hon också skapades till hans avbild. Mose betonade dessa sanningar.

I Jesajas syn och kallelse upprepar seraferna: ”Helig, helig, helig är Herren Sebaot!” (Jes. 6:3). Betoningen är på heligheten hos en fruktansvärd Gud vars närvaro fyller templet. Vi ser också denna helighet i Jesajas ord: ”Ve mig! Jag är förlorad” (Jes. 6:5). När en profet som Jesaja konfronterades med Guds helighet och karaktär sjönk även han ner i sin ovärdighet. Alltså kan vi redan här se, långt före Paulus utläggning om människans syndfullhet och behov av en Frälsare (Rom. 1–3), hur Bibeln lyfter fram den fallna mänskliga naturen, även hos en ”god” människa som Jesaja.

I Dan. 3 har vi i olika variationer en upprepning av ”den staty som han låtit resa” (Dan. 3:1, 2, 3, 5, 7, 12, 14, 15, 18). Uttrycket med sina olika varianter upprepas tio gånger i kapitlet, som kontrast till hur Nebukadnessar agerade mot den staty som Gud hade uppenbarat för honom genom Daniel (Dan. 2:31–45). Betoningen här är män-

niskans försök att göra sig själv till en gud som ska tillbes, i motsats till den ende sanne Guden, den ende som är värd tillbedjan.