---
title:  Missionsnytt
date:  17/04/2020
---

#### Tillbaka till skolbänken

Daniela Marinkovićs föräldrar hade själva inte haft möjlighet att studera vidare efter gymnasiet. Så en av deras största drömmar var att deras dotter skulle få göra det och läsa till en universitetsexamen. Men Daniela själv gjorde uppror mot det hon tyckte var orättvisa förväntningar och krav på henne.

Trots detta försökte Daniela göra föräldrarna nöjda. Hon skrev in sig vid universitetet i Belgrad för att studera ryska språket. Men eftersom detta inte var något hon egentligen ville göra slutade hon snart. Men hon blev inte särskilt ledsen eller orolig. Hon var 20 år och hade inte svårt att få jobb på ett telekommunikationsföretags callcenter.

Under de närmast följande åren gifte hon sig med Karl, som var adventist. Men hon hade tröttnat på jobbet. Arbetet hade blivit tråkigt. Det saknade kreativitet och omväxling. Dagarna blev enformiga.

Rutinen ändrades när Daniela fick en son. Hon var då 29 år och blev mammaledig i tre år. Under de åren funderade hon ofta på sitt liv. Hon insåg att utan en universitetsexamen var hennes anställningsmöjligheter begränsade.

Sommaren innan Danielas mammaledighet skulle ta slut besökte hon och hennes familj hennes pappa och hans nya hustru i Makedonien. Danielas föräldrar hade skilt sig och hennes pappa hade gift om sig. Danielas styvmor, som var psykolog, uppmuntrade Daniela att återuppta sina studier.

”Men nu har jag ett jobb, ett barn och familj och ett hus att ta hand om”, protesterade Daniela.

Men medan de två kvinnorna diskuterade Danielas möjligheter började hon tro att hon kunde samordna sitt hemliv och arbete med studier. Daniela ansökte om att studera psykologi vid universitetet i Belgrad.

Universitetet planerade dock att hålla inträdesprovet på en lördag. Daniela vädjade till ledaren för Adventistsamfundet i Serbien om hjälp. Han skrev till universitetet, men fick som svar: ”Vi beklagar, men vi kan inte ändra datumet för en person.”

Daniela hittade ett universitet i Novi Sad, den näst största staden i Serbien, som skulle hålla sitt  inträdesprov på en fredag. Hon skrev deras inträdesprov och klarade det. Första året var hon mycket upptagen. Hon arbetade två dagar i veckan på callcentret. På lördagarna gick hon i kyrkan. På måndagarna tillbringade hon hela dagen på universitetet och studerade. Hon arbetade på callcentret från klockan sju till klockan tre och körde sedan till universitetet för att gå på föreläsningar. Hennes mamma hjälpte henne genom att passa sonen.

Danielas föräldrar blev naturligtvis stolta över henne när hon tog sin examen. Deras glädje växte när hon fortsatte studera, och i oktober 2018 tog hon en magisterexamen i psykologi.

Idag är Daniela 41 år och arbetar för ADRA som samordnare för ett flyktingcenter i Belgrad. Centret tar emot kvinnor som har sökt skydd i Serbien. Hon älskar sitt arbete. ”Mitt jobb är aldrig tråkigt”, säger hon. ”Jag blev så glad när jag fick det. Arbetet är omväxlande och kreativt. Det är precis det jag har längtat efter och velat att mitt arbetsliv ska vara.”