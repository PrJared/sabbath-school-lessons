---
title:  Jesus Och Hela Bibeln
date:  14/04/2020
---

`Läs Luk. 24:13–35, 44, 45. Hur använder Jesus Skrifterna för att undervisa lärjungarna om evangeliet?`

Efter Jesus död var hans efterföljare förvirrade och tvivlade. Hur kunde detta ha hänt? Vad betydde det? I detta kapitel i Lukas evangelium ser vi att Jesus visar sig för dem två gånger, först för de två på vägen till Emmaus, sedan för de övriga lite senare. Vid två olika tillfällen förklarar Jesus hur allting i Gamla testamentets profetior har gått i uppfyllelse: ”Och med början hos Mose och alla profeterna förklarade han för dem vad som står om honom överallt i skrifterna” (Luk. 24:27).

Åter säger han i Luk. 24:44, 45: ” ’Detta är vad jag sade till er när jag ännu var hos er, att allt måste uppfyllas som står skrivet om mig i Moses lag, hos profeterna och i psalmerna.’ Sedan öppnade han deras sinnen så att de kunde förstå skrifterna.”

Lägg särskilt märke till hänvisningen i Luk. 24:27: ”överallt i skrifterna.” Detta betonas åter i det andra avsnittet: ”Moses lag, hos profeterna och i psalmerna” (Luk. 24:44). Detta befäster klart att Jesus som blivit människa (Joh. 1:1–3, 14) lutar sig mot Bibelns auktoritet för att förklara att dessa ting hade förutsagts århundraden tidigare. Genom sin hänvisning till hela Skriften ger Jesus lärjungarna ett exempel. När de går vidare och förkunnar evangeliet ska de också förklara hela Skriften för att ge de nyomvända runt omkring i världen förståelse och kraft.

Lägg också märke till vad Jesus säger till lärjungarna (och till oss idag) i Matt. 28:18–20: ”Åt mig har getts all makt i himlen och på jorden.” Men den makten förblir rotad hos hans Fader och hela gudomen, för han säger till dem: ”Gå därför ut och gör alla folk till lärjungar: döp dem i Faderns och Sonens och den heliga Andens namn.” Sedan kommer det viktiga: ”och lär dem att hålla alla de bud jag har gett er.” Vad har Jesus lärt och befallt? Hans undervisning är grundad på hela Skriften. Det är på Ordets profetiska auktoritet som han har kommit, och det är för att uppfylla Bibelns profetior som han har överlåtit sig åt sin Fader.

`Om Jesus accepterar hela Skriften, varför behöver då vi också göra det? Återigen: hur kan vi lära oss att acceptera hela Skriftens auktoritet även när vi inser att allting inte nödvändigtvis är tillämpbart på oss idag? Ta med dig ditt svar till studiegruppen på sabbaten.`