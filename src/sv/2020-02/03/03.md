---
title:  Jesus Och Lagen
date:  13/04/2020
---

`Läs Matt. 5:17–20; 22:29; 23:2, 3. Vad säger Jesus i dessa sammanhang?`

Jesus lärde sina lärjungar lydnad för Guds ord och lagen. Det finns aldrig någon antydan om att han skulle ha tvivlat på Bibelns auktoritet eller relevans. Tvärtom hänvisade han ständigt till den som källan till gudomlig auktoritet. Till saddukeerna sade han: ”Ni tänker fel därför att ni varken kan skriften eller vet något om Guds makt” (Matt. 22:29). Jesus lärde att enbart intellektuell kunskap om Bibeln och dess undervisning inte var tillräcklig för att man ska känna till sanningen, och ännu viktigare Herren, som är den sanningen.

`Vad säger Matt. 22:37–40 oss om Jesus syn på Moses lag?`

I detta svar till den laglärde sammanfattar Jesus de tio budorden som gavs till Mose 1 500 år tidigare. Vi bör lägga märke till hur Jesus koncentrerar sig på Gamla testamentets lag och lyfter upp den till högsta nivå. En del kristna har felaktigt dragit slutsatsen att ett nytt bud ges här och att Gamla testamentets lag därmed på något sätt ersätts av Nya testamentets evangelium. Men faktum är att vad Jesus lär här är grundat på Gamla testamentets lag. Kristus hade avslöjat och uppenbarat lagen mer fullständigt: ”På dessa båda bud [som sammanfattar de första fyra som handlar om relationen mellan människan och Gud, och de resterande sex som handlar om mellanmänskliga relationer] vilar hela lagen och profeterna” (Matt. 22:40). På detta sätt lyfter Jesus också upp hela Gamla testamentet när han säger ”lagen och profeterna”, för detta är ett kortare sätt att hänvisa till lagen, profeterna och skrifterna, alla de tre delarna av Gamla testamentet.

”Han [Kristus] pekade på Bibeln som en obestridlig auktoritet, och vi borde göra samma sak. Bibeln ska framställas som den oändlige Gudens Ord, som slutet på alla konflikter och grunden för all tro” (Ellen White: Såningsmannen, s. 21).

`Vilka (om några) konkurrerande auktoritetskällor (familj, filosofi, kultur) skulle kunna undergräva din lydnad för Guds Ord?`