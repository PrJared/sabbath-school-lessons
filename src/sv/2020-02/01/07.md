---
title:  Studiehjälp
date:  03/04/2020
---

Läs Ellen White: ”Bibeln, ett säkert skydd” i Från mörker till ljus, s. 512–519; ”Låt inte era hjärtan oroas” i Messias, s. 618–635.

”I sitt ord har Gud meddelat människorna den kunskap som är nödvändig för frälsning. Bibeln ska därför betraktas som en auktoritativ, ofelbar uppenbarelse av hans vilja. Den är en norm för karaktären, en uppenbarare av trosläran och en bedömare av erfarenheten.” (Ellen White: Från mörker till ljus s. 14, 15).

Många har dött för att de höll fast vid Guds Ord och förblev trogna mot det. En av dem var dr Rowland Taylor, en engelsk församlingspastor. Under Maria I:s (”Blodiga Maria”) regeringstid motsatte han sig att den katolska mässan infördes i hans pastorat i Hadley i England. Efter att ha kastats ut ur kyrkan och blivit förlöjligad för att han höll fast vid Bibeln vädjade han personligen till biskopen av Winchester, Englands lordkansler, men denne kastade honom i fängelse och skickade honom till slut till bålet. Strax innan han dog 1555 sa han:

”Gott folk! Jag har inte lärt er någonting annat än Guds heliga Ord, och de lärdomarna har jag hämtat ur Guds välsignade bok, den heliga Bibeln. Jag har kommit hit idag för att försegla det med mitt blod” (John Foxe: The New Foxe’s Book of Martyrs, omskriven och uppdaterad av Harold J. Chadwick, North Brunswick, NJ: Bridge-Logos Publishers, 1997, s. 193). Dr Taylor hördes upprepa Psalm 51 strax innan elden tändes och han gav sitt liv.

**Samtalsstart**

Har Bibeln förändrat ditt liv? Hur?

**Förbön**

Be att ni ska få en bättre förståelse av vad Bibeln vill säga till var och en av er.

**Samtalsfrågor**

`1. 	På vilket sätt bekräftar profetiorna Bibelns gudomliga ursprung? På vilket sätt kan dessa uppfyllda profetior stärka oss i vår tro?`

`2.	Gå tillbaka till frågan i slutet av tisdagens studium. Varför är beläggen för Jesus som Messias så starka?`

`3. 	Jesus och apostlarna visade orubblig tro på den heliga Skriftens tillförlitlighet och gudomliga auktoritet. Hur många gånger hänvisade inte Jesus själv till Skriften och att Skriften (ofta med hänvisning till honom själv) måste ”uppfyllas”? (Se t.ex. Matt. 26:54, 56; Mark. 14:49; Luk. 4:21; Joh. 13:18; 17:12). Om alltså Jesus själv tog Skriften (i hans fall Gamla testamentet) på så stort allvar, särskilt när det gäller uppfyllelse av profetior, vad bör då även vi ha för inställning till Bibeln?`