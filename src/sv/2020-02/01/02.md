---
title:  Guds Levande Ord
date:  29/03/2020
---

De viktigaste uttalade orden är ofta de sista orden som en person säger. Mose, författaren till Bibelns fem första, grundläggande böcker, sjunger en sång för folket strax före sin död (5 Mos. 31:30–32:43).

`Läs 5 Mos. 32:45–47. Hur beskriver Mose Guds Ord och dess makt i hebreernas liv vid gränsen till det utlovade landet?`

Bland Moses sista ord finns en kraftfull uppmaning. Genom att rikta deras hjärtan mot de ord som Gud har talat till dem genom honom ville Mose betona för folket att de skulle förbli inriktade på Gud och hans vilja för deras liv. Genom att lära sina barn dessa ord skulle varje generation föra vidare Guds förbundsplan för frälsning. Lägg märke till att de inte skulle plocka och välja bland dessa ord, utan de skulle lyda ”allt som står i denna lag” (5 Mos. 32:46).

I slutet av jordens historia kommer Gud att ha ett folk som förblir troget till hela Bibeln, vilket innebär att de håller Gus bud och bevarar tron på Jesus (Upp. 12:17). Dessa människor förblir trogna till Bibelns undervisning, för den gör det möjligt för människan att få ett rikare liv på jorden och också en evighet i det hem som Jesus förbereder åt oss (Joh. 14:1–3).

`Läs Joh. 1:1–5, 14; 14:6. Vad lär dessa texter oss om Jesus och evigt liv? Hur förhåller sig Ordet som blev människa till Bibelns uppenbarelse och inspiration?`

Jesus är hela Bibelns centrum och mål. Att han blev människa som Messias uppfyllde Gamla testamentets löften. Eftersom han levde, dog och lever igen har vi inte bara fått Bibeln bekräftad utan vi har också fått det fantastiska löftet om evigt liv i en helt ny tillvaro.

`Läs på nytt 5 Mos. 32:47. Hur har du själv upplevt sanningen att lydnad för Guds Ord inte är några ”tomma ord”? Varför är tro på Gud och lydnad för hans Ord aldrig förgäves?`