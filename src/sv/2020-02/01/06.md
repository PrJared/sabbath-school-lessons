---
title:  Ordets Förvandlande Kraft
date:  02/04/2020
---

`Läs 2 Kung. 22:3–20. Varför river kung Josia sönder sina kläder? Hur förvandlar hans upptäckt inte bara honom utan hela nationen i Juda?`

År 621 f.Kr., när Josia var ungefär 25 år gammal, fann översteprästen Hilkia ”bokrullen med lagen”. Det kan ha varit de fem Moseböckerna, eller kanske specifikt den femte. Under sin far Amons och sin ondskefulle farfars Manasses regeringstid hade denna bokrulle gått förlorad mitt i tillbedjan av Baal, Ashera och ”himlens hela härskara” (2 Kung. 21:3–9). När Josia hörde förbundsvillkoren rev han sönder sina kläder i yttersta förtvivlan, för han insåg hur långt han och hans folk hade kommit från tillbedjan av den sanne Guden. Han påbörjade genast en reformation i landet, rev ner offerplatserna och förstörde avbilderna till de främmande gudarna. När detta var gjort fanns det bara en plats kvar för tillbedjan i Juda: Guds tempel i Jerusalem. Upptäckten av Guds Ord leder till övertygelse, ånger och kraft till förändring. Denna förändring började med Josia och spred sig till slut till resten av Juda.

`På vilket sätt visar Bibeln att den har kraft att förvandla vårt liv och visa oss vägen till frälsning? Läs Joh. 16:13; 17:17; Heb. 4:12 och Rom. 12:2.`

Ett av de starkaste vittnesbörden om Bibelns kraft är en människas förvandlade liv. Det är Ordet som skär igenom människans synd och fördärv och uppenbarar vår sanna mänskliga natur och vårt behov av en Frälsare.

Bibeln är en unik bok. Den är grundad i historien, utrustad med profetia och med kraft att förvandla liv. Därför måste den också tolkas på ett unikt sätt. Den kan inte tolkas som vilken bok som helst, för Guds levande Ord måste förstås i ljuset av en levande Kristus som lovade sända sin Ande för att leda oss ”med hela sanningen” (Joh. 16:13). Eftersom Bibeln då är en uppenbarelse av Guds sanning måste den innehålla sina egna interna principer för tolkning. Dessa principer kan man finna genom att studera hur bibelförfattarna använde Skriften och leddes av den när de lät Skriften tolka sig själv.