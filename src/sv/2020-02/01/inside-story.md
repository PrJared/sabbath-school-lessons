---
title:  Missionsnytt
date:  03/04/2020
---

#### Rädd ateist

Biljana Mijatovi bad för första gången när hon som 20-årig ateist såg en släkting som kämpade mot någon oförklarlig kraft. En kusin hade berättat för henne om Svetlushkas problem. Kusinen sa att Svetlushka hörde röster. Det underliga var att Svetlushkas make också hörde rösterna, och deras treåriga dotter fick ont i magen.

Svetlushka hade gått till läkaren. Hon hade fått lugnande medicin som fick henne att sova, men det hade inte löst problemet. Så några släktingar hade försökt någonting annat. De tog Svetlu-shka till ett kloster, och präster besökte henne hemma. Men ingenting tycktes hjälpa, och efter hand förlorade Svetlu-shka förmågan att stå och blev tvungen att  tillbringa hela dagarna i sängen.

Biljana blev orolig och visste inte vad hon skulle tänka. Som ateist trodde hon inte på Gud, djävulen eller det övernaturliga. Så hon kom fram till att Svetlu-shka måste lida av psykiska problem. Hon tyckte synd om henne och bestämde sig för att besöka henne för att muntra upp henne.

Dörren stod öppen, och Biljana gick in. Svetlushka låg i sängen och blev glad över att få besök. ”Jag har inte psykiska problem!” utropade hon. ”Jag är ledsen över att ingen tror på mig.” På ett tydligt och sammanhängande sätt beskrev hon de märkliga händelser som hon upplevde.

”Varför måste jag ta medicin när jag är frisk?” frågade hon. ”Jag sover hela dagen på grund av medicinen jag får. Jag behöver en annan typ av hjälp.” Biljana blev alltmer övertygad om att Svetlushka berättade sanningen.

”Vill du att jag ska be för dig?” frågade Biljana. Orden överraskade även henne. ”Jag har besökt en kristen kyrka, och där fick jag höra att Gud kan hjälpa i olika situationer. När det inte finns något som vi själva kan göra kan vi be.”

Biljana trodde inte på Gud, men nyligen hade hon besökt sabbatsgudstjänsterna i Novi Belgrad Adventkyrka. Hon hade gått dit för att hon letade efter svar om livets mening.

”Ja, jag skulle vara tacksam om du bad”, sa Svetlushka.

När Biljana kom hem böjde hon knä. ”Gud, om du existerar vill jag att du ska skydda mig från allt ont, och att du skyddar och hjälper Svetlushka”, sa hon.

Medan hon uttalade dessa ord undrade hon varför hon låg på knä. Det var inte normalt att böja knä och prata, och hon undrade om hon själv höll på bli tokig. Men hon fortsatte att be.

Nästa dag, när hon var på väg hem från universitetet där hon studerade, besökte Biljana Svetlushka. Svetlushka var uppe och höll på att tvätta fönster.  Biljana blev förvånad. Gud måste ha svarat på hennes bön! Rösterna hade tystnat, och Svetlushka blev inte besvärad av dem igen.

En morgon vaknade Biljana och insåg att hon inte längre tvivlade på att Gud finns. Hon gav sitt hjärta till Jesus och blev döpt. Idag är Biljana medlem i Novi Belgrad adventistförsamling. Ett av detta kvartals speciella missionsprojekt är att hjälpa Biljanas församling att få en egen byggnad där de kan hålla sina möten.