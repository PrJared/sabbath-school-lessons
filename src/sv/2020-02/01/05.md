---
title:  Bibeln Som Historia
date:  01/04/2020
---

Bibeln är unik i jämförelse med andra ”heliga” böcker eftersom den är grundad i historien. Det innebär att Bibeln inte bara består av filosofiska tankar om en människa (likt Konfucius eller Buddha), utan den berättar om Guds handlingar i historien medan de går mot ett bestämt mål. När det handlar om Bibeln är dessa mål 1) löftet om Messias och 2) Jesus andra ankomst. Denna historiesyn är unik för den judekristna tron, i motsats till många världsreligioners cykliska syn, från det forntida Egypten till moderna österländska religioner.

`Läs 1 Kor. 15:3–5, 51–55; Rom. 8:11 och 1 Thess. 4:14. Vad lär dessa texter oss, inte bara om den historiska sanningen att Jesus uppstod utan också om vad den innebär för oss personligen?`

De fyra evangeliernas och Paulus vittnesbörd är att Jesus dog, begravdes, uppstod kroppsligen från de döda och visade sig för olika människor. Detta bekräftas av ögonvittnen som lade honom i graven och senare såg den tom. Ögonvittnena rörde vid Jesus, och han åt med dem. Maria från Magdala, Maria (Jesus mor) och andra kvinnor såg honom som den uppståndne Kristus. Lärjungarna talade med honom på vägen till Emmaus. Jesus visade sig för dem och gav dem missionsbefallningen. Paulus skriver att om Bibelns vittnesbörd förkastas är vår tro ”tom” (1 Kor. 15:14, enligt FB ”meningslös”). Lärjungarna sade: ”Herren har verkligen blivit uppväckt” (Luk. 24:34). Det grekiska ordet för ”verkligen”, ontos, syftar på någonting som faktiskt har ägt rum.

Kristus uppstod också ”som den förste av de avlidna” (1 Kor. 15:20), som en representant för alla döda. Det historiska faktumet att han uppstod kroppsligen från de döda och lever idag är garantin för att även andra döda får uppstå så som han uppstod. De rättfärdiga ”skall också alla få nytt liv genom Kristus” (1 Kor. 15:22). Det här syftar på en framtida skapelseakt när de som ”tillhör honom” eller förblir trogna mot honom ska uppstå ”vid hans ankomst” (1 Kor. 15:23) ”vid den sista basunens ljud” (1 Kor. 15:52).

`Varför är löftet om uppståndelsen så centralt för vår tro, särskilt eftersom vi förstår att de döda sover? Varför skulle vår tro vara ”tom” utan den?`