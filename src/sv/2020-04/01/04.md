---
title:  Borttappat budskap
date:  29/09/2020
---

Som vi såg igår misslyckades Eva, trots Guds klara bud, med att återge det hon hade lärt sig. Fastän hon inte misstolkade det Herren hade sagt till henne så verkade hon inte ta det på tillräckligt allvar. Konsekvenserna av hennes handlingar kan knappast överdrivas.

När Eva alltså mötte ormen upprepade hon (dock inte exakt) för ormen vad Gud hade sagt om träden i trädgården (1 Mos. 3:2, 3). Självklart var detta inga nyheter för ormen. Ormen kände till påbudet och var därför väl förberedd för att förvränga det och därmed ge sig på Evas oskuld.

`Studera 1 Mos. 3:4–6. Vad mer, förutom att direkt förneka vad Gud exakt hade sagt, sade ormen som uppenbarligen lyckades påverka Eva? Vilka principer utnyttjade han?`

När ormen sade att den delen av budskapet inte var korrekt kunde Eva ha gått och rådgjort med Gud. Det här är skönheten med utbildningen i Eden: elevernas tillgång till sin mäktiga Lärare var helt klart bortom allt vi nu kan föreställa oss på jorden. Men i stället för att fly, i stället för att söka gudomlig hjälp, tar Eva emot ormens budskap. Att hon accepterade ormens reviderade budskap förutsätter att Eva hade vissa tvivel kring Gud och det han hade sagt dem.

Samtidigt kommer Adam i en svår situation själv. ”Adam förstod att hans livspartner hade överträtt Guds bud och förkastat det enda förbud som hade lagts på dem för att pröva deras trohet och kärlek. Det pågick en fruktansvärd strid i hans sinne. Han sörjde över att han hade tillåtit Eva att lämna hans sida. Men nu hade handlingen blivit utförd, och han måste skiljas från henne. Hur skulle han kunna stå ut med det? Hennes sällskap hade varit hans glädje”         (Ellen White: Det var mycket gott, s. 39, 40). Trots att han kände till rätt och fel valde tyvärr även han fel.

`Tänk på den bedrägliga ironin här: ormen sade att om de åt av trädet skulle de bli ”som Gud/gudar”. Men sade inte 1 Mos. 1:27 att de redan var lika Gud? Vad kan detta lära oss om hur lätt vi kan bli lurade? Varför är tro och lydnad vårt enda skydd, även när vi har fått den bästa utbildningen, som Adam och Eva hade fått?`