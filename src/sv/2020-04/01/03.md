---
title:  Intrång
date:  28/09/2020
---

Ett av de stora glädjeämnena för många lärare är att förbereda sina klassrum: att hänga upp anslagstavlor, ordna med det som behövs och ställa i ordning klassrummen på de mest önskvärda sätt. När vi ser på Guds vision för det klassrum som fanns i Eden ser vi med vilken omsorg han förberedde en lärande miljö för Adam och Eva. Han ville ha skönhet runt omkring dem. Vi kan föreställa oss att varje blomma, fågel, djur och träd erbjöd ett tillfälle för Adam och Eva att lära sig mer om sin värld och sin Skapare.

Men det finns en oväntad övergång från 1 Mos. 2 till kapitel 3. Vi har sett på allt det goda som Gud skapade med gudomlig avsikt. Men i 1 Mos. 3 ser vi också att Gud skapar utrymme för den fria viljan. Närvaron av ormen som ”listigast av alla vilda djur” är ett avsteg från uttryckssättet som har använts hittills. Ord som ”mycket gott”, ”ingen blygsel” och ”fröjd” är ord som beskriver Guds skapelse i de föregående kapitlen. Men i och med ormen finns nu en förändring i tonen. Plötsligt införs ett negativt element i det som hittills varit fullkomligt.

Som kontrast presenteras Gud som motsatsen till ”listig”. Gud är mycket tydlig med vad han förväntar sig av paret i trädgården. Vi vet från Guds påbud i 1 Mos. 2:16, 17 att han har gett en huvudregel de måste lyda, och den var att inte äta från det förbjudna trädet.

Vad vi än kan lära oss av denna berättelse står en sak klar: Adam och Eva skapades som fria moraliska varelser som kunde välja mellan lydnad och olydnad. Alltså ser vi redan från början, i en värld som inte fallit, att människans fria vilja är verklig.

`Studera beskrivningarna som ormen använde i 1 Mos. 3:1–6 och som Eva sedan upprepade. Vad lägger du märke till i ormens information till Eva? Vad lägger du märke till i hur Eva sedan ser på trädet som ger kunskap om gott och ont?`

I 1 Mos. 2:17 säger Herren till Adam att om han äter av trädet kommer han ”sannerligen att dö” (nuB). När Eva sedan i 1 Mos. 3:3 upprepar budet utelämnar hon betoningen som vi översätter med ordet ”sannerligen”. Dessutom lägger hon till att de inte får ”röra dess frukt” (nuB). I vers 4 återinför ormen betoningen men i en direkt motsägelse till det som Gud hade sagt. Fastän Gud hade undervisat Eva i trädgården verkade hon vara osäker på vad han hade sagt, som vi kan se i hennes val av ord.