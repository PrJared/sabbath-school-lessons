---
title:  Att återvinna det förlorade
date:  30/09/2020
---

När Adam och Eva valde att följa ormens budskap blev de, bland många andra konsekvenser, förvisade från Guds klassrum. Tänk vad Adam och Eva gick miste om p.g.a. synden! När vi förstår deras fall kan vi bättre förstå syftet med utbildningen i vår egen tid. Vid sidan om deras förvisning förutsatte livet i en ofullkomlig värld ett nytt syfte med utbildningen.

Utbildning före syndafallet var Guds sätt att bekanta Adam och Eva med honom och hans karaktär, godhet och kärlek. På samma sätt behövde utbildningen efter deras förvisning hjälpa till att åter bekanta människan med dessa, liksom att återskapa Guds avbild i oss. Trots att Guds barn fysiskt har avlägsnats från Guds närvaro kan de fortfarande lära känna honom, hans godhet och kärlek. Genom bön, tjänst och studium av hans Ord kan vi komma närmare vår Gud såsom Adam och Eva gjorde i Eden.

De goda nyheterna är att tack vare Jesus och återlösningsplanen är inte allting förlorat. Vi har hopp om frälsning och återupprättelse. Mycket av kristen utbildning bör peka eleverna mot Jesus och vad han gjort för oss samt den återupprättelse han erbjuder.

`Läs 2 Pet. 1:3–11. I ljuset av allt som gick förlorat i och med att människorna lämnade trädgården kommer dessa verser som en uppmuntran om att mycket kan återfås. Vad skriver Petrus att vi behöver göra för att söka återupprättelse till Guds avbild i våra liv?`

Genom Jesus har vi fått ”allt som leder till liv och gudsfruktan”. Vilket löfte! Vad kan det vara? Ja, Petrus ger oss en lista: tro, kunskap, självbehärskning, uthållighet osv. Lägg också märke till att kunskap är en av de saker som Petrus nämner här. Den tanken leder i sin tur naturligtvis till tanken på utbildning. Sann utbildning leder till sann kunskap, kunskapen om Kristus, och på så sätt blir vi inte bara lika honom utan kan också dela med oss av vår kunskap om honom till andra.

`Tänk en stund över faktumet att det förbjudna trädet gav ”kunskap om gott och ont”. Varför är inte all kunskap god? Hur vet vi skillnaden mellan god och dålig kunskap?`