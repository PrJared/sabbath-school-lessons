---
title:  Den första skolan
date:  27/09/2020
---

Även om vi inte tänker på en trädgård som ett klassrum är det fullt begripligt att den kan vara det, särskilt när det handlar om Eden, som var fullt av ofördärvade rikedomar som Gud hade skapat. Utifrån vårt perspektiv är det svårt att föreställa sig hur mycket dessa varelser måste ha lärt sig i detta ”klassrum”. De hade inte fallit och levde i en värld som inte hade fallit. Dessutom fick de undervisning direkt av sin Skapare!

`Läs 1 Mos. 2:7–23. Vad lägger du märke till angående Guds tydliga målsättningar när han skapade Adam och dennes placering och arbete?`

Gud gjorde mannen och kvinnan till sin egen avbild och gav dem ett hem och ett meningsfullt arbete. När man ser på dynamiken mellan lärare och elev är detta en idealisk relation. Gud kände till deras förmågor eftersom han hade skapat dem. Han kunde undervisa dem, eftersom han visste att de kunde förverkliga sin fulla potential.

Gud gav mannen och kvinnan ett ansvar men ville också ge dem lycka. Kanske var ansvar ett sätt att ge dem lycka. För vem finner inte tillfredsställelse och även lycka från att ha fått ansvar och sedan troget sköta det? Gud kände till människans hjärta och vad hon behövde för att blomstra, så han gav henne uppdraget att ta hand om trädgården. ”Herren Gud tog människan och satte henne i Edens trädgård att bruka och vårda den” (1 Mos. 2:15). Det är svårt för oss, som bara känner till en värld med synd och död, att föreställa sig vad det arbetet måste ha inneburit och vilka lärdomar mannen och kvinnan utan tvekan fick när de arbetade och vårdade trädgårdshemmet.

I 1 Mos. 2:19–23 skapar Gud djuren som sällskap åt Adam och sedan också Eva, Adams hustru. Gud visste att mannen behövde en livskamrats sällskap och hjälp, så han skapade kvinnan.

Gud visste också att människan behövde en nära relation med honom, så han skapade en plats för närhet i Eden inom trädgårdens gränser. Allt detta bekräftar Guds tydliga målsättningar i skapelsen och hans kärlek till människan. Återigen är det svårt för oss att från ett så stort avstånd mellan oss och Eden föreställa oss hurdant det måste ha varit, men visst är det roligt att försöka föreställa sig det.

eftertanke

`Även om vi är långt borta från Eden kan vi fortfarande lära oss något av naturen. Vilka lärdomar finns där, och hur kan vi dra nytta av dem när vi tolkar dem med Bibelns glasögon?`