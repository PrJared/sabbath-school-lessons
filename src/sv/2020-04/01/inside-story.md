---
title:  Missionsnytt
date:  02/10/2020
---

#### Ett rikare liv

För nio år sedan levde Jayasheela i extrem fattigdom på landsbygden i södra Indien. Hennes man Venkatesh var murare och kämpade för att hitta arbete för att försörja familjen. Jayasheela tog hand om deras fyraårige son och tvååriga dotter hemma. Varje morgon bugade hon inför tre stengudar som stod på en liten altarplats som familjen hade gjort i ordning i sitt hem. Hon bad: ”Ge oss mat för dagen. Vi har inga pengar. Ge oss mat för åtminstone den här dagen.”

På fredagarna fastade hon och hennes man och bad till avgudarna från soluppgången till solnedgången. Men trots deras hängivenhet förblev deras böner obesvarade. Jayasheela undrade varför gudarna inte brydde sig om hennes familj. Fanns det andra gudar som ville hjälpa familjen? Jayasheela började leta.

En dag hittade hon en kristen kyrka som firade sina gudstjänster på söndagarna. Hon gick till gudstjänsterna tillsammans med sin man och sina två barn. Hon ville hitta en gud som brydde sig om dem.

Plötsligt drabbades hon av en ny kris. Hon födde en flicka som kämpade för att andas. Läkaren sa att han inte kunde göra någonting. ”Hon är bortom hjälp”, sa han.

Jayasheela bad pastorn om förbön. Han bad till Jesus, och barnet blev friskt. När ett av hennes tre barn blev sjukt efter detta vände Jayasheela sig till pastorn för förbön. Barnen återhämtade sig alltid, och hon behövde aldrig åka till sjukhuset.

Men sedan dog pastorn. Jayasheela blev upprörd. Hon hade blivit beroende av pastorns böner för lösa varje kris som drabbade hennes familj. Hon hade aldrig själv bett till Jesus. Hon började läsa Bibeln. Hon hade bara gått i skolan i fyra år, men på något sätt lyckades hon förstå orden. Medan hon läste blev hon förvånad när hon upptäckte att på Jesus tid firade man gudstjänst på lördagarna.

”Lördagen är Bibelns sabbat”, sa hon till den nya pastorn. ”Varför går vi i kyrkan på söndagarna?”

”Jesus tog bort alla lagar. Oroa dig inte för det”, svarade han.

En kort tid senare besökte Jayasheela pastorns hem. På väggen hängde det en tavla med de tio budorden. Nu blev hon verkligen förvirrad. Hon undrade varför han hade en sådan tavla om budorden inte längre var viktiga. För första gången i sitt liv bad Jayasheela till Jesus.

Den natten drömde hon att hon sprang i ett lopp när någon plötsligt stoppade henne. Hon vaknade och var besviken över att hon inte kunde avsluta loppet. Det var omöjligt att somna om och hon bad: ”Jesus, jag kom inte fram till mållinjen och kan inte vägen. Visa mig vägen.”

Några dagar senare hörde en släk-ting av sig till Jayasheela. De hade inte

träffats på sju år. Han berättade för henne att han hade blivit medlem i en församling som firade Bibelns sabbat.

Idag är både Jayasheela och hennes man adventister. De hör till en hemförsamling som håller sina möten i deras nya hem. Familjen är inte längre fattig. En sabbat gav 15 bybor sina hjärtan till Jesus under ett möte i Jayasheelas hem. Jayasheela tror att Jesus svarade på hennes böner och visade henne vägen till ett liv som är rikare på fler än ett sätt.