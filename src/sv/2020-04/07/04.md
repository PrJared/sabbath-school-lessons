---
title:  I Ande och sanning
date:  10/11/2020
---

En av Nya testamentets underbaraste berättelser om hur Jesus tjänade brustna människor är berättelsen om Jesus och kvinnan vid brunnen.

`Läs Joh. 4:7–26. Vad säger Jesus till henne om tillbedjan? Hur kom de egentligen in på ämnet tillbedjan från början?`

Även om kvinnan försökte byta ämne genom att tala om tillbedjan använde Jesus hennes taktik för att ge henne och oss några djupa sanningar om tillbedjan och vad den innebär. Kanske är det viktigaste för våra omedelbara syften det som Jesus säger i Joh. 4:24: ”Gud är ande, och de som tillber honom måste tillbe i ande och sanning.”

Sann tillbedjan av Herren måste ske ”i anden”, alltså härstamma från kärleken till Gud, från erfarenheten att känna honom personligen. ”Tron som kommer från Gud är den enda religionen som leder oss till Gud. Om vi ska kunna tjäna honom på rätt sätt måste vi vara födda av den gudomliga Anden. Detta kommer att rena hjärtat och förnya sinnet, och på så sätt ger det oss en förnyad förmåga att lära känna och älska Gud. Det ger oss viljan som vi behöver för att lyda alla hans bud. Detta är sann tillbedjan. Den är frukten av att den helige Ande verkar” (Ellen White: Messias, s. 165).

Samtidigt måste tillbedjan ske ”i sanning”. Vi behöver ha rätt kunskap om Gud, vem han är och vad han förväntar sig av oss. Med andra ord måste också läran finnas med. (T.ex. hur betydelsefullt det är att veta att vi tillber en Gud som inte bränner människor i ett helvete för all framtid.)

Här ser vi alltså två delar i tillbedjan: erfarenheten som kommer från att känna och lyda Gud, och de objektiva sanningarna som är uppenbarade för oss om honom. Ande utan sanning kan leda till en tom sentimentalism som är mer byggd på en tillfällig känsla än någonting annat. Däremot kan sanning utan ande leda till en livlös formalism. Alltså behöver vi dem båda.

`På vilket sätt skulle du försöka lära någon att tillbe ”i ande och sanning”? I vilka fall kan någon behöva att den ena eller den andra betonas mer?`