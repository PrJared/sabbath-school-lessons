---
title:  Alla tillber vi någonting
date:  08/11/2020
---

Det finns hos oss ett behov av tillbedjan. Ursprungligen var det invävt i oss av Gud, men som allting annat förstördes det av synden. Det är uppenbart att vi från början bara skulle tillbe den ende som är värd tillbedjan, vår Herre och Skapare. Men sedan fallet har allt detta förändrats en hel del.

Men alla tillber vi någonting eller någon. Detta förklarar varför alla genom den mänskliga historien och än idag tillber. I det forna Egypten tillbad somliga farao. I andra tider, i andra länder tillbad man bildstoder av fiskar, gudar med flera huvuden och andra tilltänkta gudomar. Somliga tillbad solen, månen och stjärnorna.

Idag är de flesta för sofistikerade för att böja sig ner inför en staty av en padda, men det innebär knappast att människor, även de sekulariserade, inte skulle tillbe någonting: pengar, makt, sex, sig själva, rockstjärnor, skådespelare, politiker. Vad vi än älskar mest, vad vi än riktar vår främsta uppmärksamhet på, vad vi än lever för, det är vad vi tillber. En sekulär författare, David Foster Wallace, varnade att om du tillber fel sak ”kommer den att äta upp dig levande”.

`Vad lär berättelsen i Dan. 3 oss om vikten av sann tillbedjan?`

De tre judiska pojkarna tog uppenbarligen det andra budet (2 Mos. 20:4–6) på sådant allvar som Gud hade avsett att det skulle tas. Det är ju en del av de tio budorden, bland dem som förbjuder mord och stöld osv. Tillbedjan, rätt tillbedjan, är så viktig att den kommer att vara en av de centrala frågorna inför Kristus andra ankomst. Därför behöver den kristna utbildningen omfatta hela frågan om tillbedjan, vad den är, hur vi tillber, varför den är viktig och vem vi tillber.

`Läs Upp. 14:6–12. Vad hittar du i dessa verser som visar att tillbedjan kommer att vara en central fråga i den slutliga krisen innan Kristus kommer tillbaka?`