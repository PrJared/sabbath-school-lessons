---
title:  Avgudadyrkan i utbildningen
date:  12/11/2020
---

Det gamla Israel hade varit omgivet av mycket religiösa folk som var så hängivna sin tillbedjan och dyrkan av sina gudar att de t.o.m. kunde offra sina egna barn åt dem. Är inte detta hängivenhet?

Därför var sann tillbedjan av den sanne Guden en viktig del i att hebréerna skyddades från att ryckas med i det avguderi och den falska tillbedjan som fanns runt omkring dem. Men trots alla varningar föll de i det avguderi som de särskilt hade varnats för.

Hur är det med oss idag? Varför är tillbedjan av den sanne Guden, där vi påminner oss om allt han har gjort för oss, så viktig, särskilt i mötet med farorna hos det moderna avguderiet?

`Läs Mark. 7:1–13. Vilken princip finner vi i verserna 7–9 som kan tillämpas idag i den kristna utbildningens sammanhang, med tanke på farorna med falsk undervisning som tas från världen och som kan ha en negativ inverkan på vår utövning av vår tro?`

Många av de stora intellektuella strömningarna i världen idag är grundade på en naturalistisk verklighetsuppfattning. Många ämnen i skolan idag studeras utifrån det perspektivet, vilket ofta innebär att undervisningen är mot Bibeln. Vi kan frestas att tillbe idéer som lagts fram, teoretiserats och gjorts till praxis. Vi kan också gudomliggöra filosofers, vetenskapsmäns och matematikers genialitet som fört fram dessa idéer. Problemet är att dessa tankar ofta kolliderar med Bibeln, men eftersom de undervisas i och tros vara sanna försöker människor införliva dem i den kristna utbildningen. Det innebär ofta att man kompromissar med sin tro och att Bibeln vrids och förvrängs i försöket att få den att passa in i de aktuella idéerna.

`Vilka populära nutida trosuppfattningar finns det som kolliderar med Bibeln, och hur kan vi som samfund skydda oss själva från att införliva dem i vårt utbildningssystem?`