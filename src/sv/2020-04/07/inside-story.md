---
title:  Missionsnytt
date:  13/11/2020
---

#### ”Ring Walter!”

Wilbur Pereira åkte bil tillsammans med sin kusin Walter. Det hade gått 30 år sedan de senast hade träffats. De var på väg till ett bröllop i södra-centrala Indien. Då ringde Wilburs fru för att höra hur det gick med resan. ”Bra, Gud går med mig”, svarade han. Walter såg förvånad ut. Det finns inte många som är kristna i Indien. ”Var går du i kyrkan?” frågade han Wilbur.

Wilbur förklarade att han hade gått i samma kyrka varje söndag sedan barndomen. Men på sistone hade han läst Bibeln och börjat ifrågasätta en del av sitt samfunds tro. ”Oroa dig inte”, svarade Walter. ”Fortsätt att läsa Bibeln. Gud kommer att leda dig till en församling där du trivs.”

Wilbur blev alltmer övertygad om att det som han hade fått lära sig i sin barndomskyrka inte stämde med det han läste om i Bibeln. En lördag kände han sig tvungen att berätta för sin fru Nancy att han inte längre ville gå i kyrkan med henne. Men vilken kyrka pvar den rätta för honom?

Nästa morgon var han på väg till en butik för att handla matvaror till lunch. Han funderade fortfarande på vilken kyrka som skulle passa honom.

Då hörde han en stillsam mansröst:

”Ring din kusin”, sa rösten. Wilbur ignorerade rösten och fortsatte att gå.

”Ring din kusin”, sa rösten. Wilbur stannade.

”Ring Walter”, sa rösten. Wilbur ringde Walter på mobilen. Han frågade honom var han gick i kyrkan.

”Adventkyrkan”, svarade Walter.

Wilbur hade sett skyltarna utanför stadens adventkyrkor. Men han visste ingenting om samfundet. Trots det gick Wilbur nästa lördag till High Streets engelsktalande Adventkyrka.

Nancy motsatte sig Wilburs nya tro. Men hon blev förvånad när hon märkte att hans livsstil sakta förändrades till det bättre. Hon gillade att han inte längre använde tobak eller drack alkohol.

Wilbur förklarade att han ville hedra Gud i allt han gjorde, och det inkluderade att vårda sin hälsa. Nancy var tvungen att erkänna att hans hälsa var mycket bättre än hennes. Hon led av kronisk smärta i nacken.

När Adventkyrkan öppnade en gratis hälsoklinik bad Wilbur Nancy att följa med honom dit. Läkaren beskrev det nära sambandet mellan fysiskt och andligt välbefinnande. Det var en ny tanke för Nancy. Och när hon kom hem ringde hon sina vänner för att berätta om kliniken.

Nästa sabbat ville hon inte följa med Wilbur till kyrkan, men hon lät deras son följa med. Pojken älskade barnens Bibelkul, barnberättelsen i kyrkan och gemenskapslunchen efteråt. Den kvällen berättade han ivrigt för sin mamma om allt han hade upplevt. Nancy blev nyfiken och ville studera Bibeln. När hon fick lära om sabbaten tog hon genast ställning. ”Jag kommer aldrig att arbeta på sabbaten igen”, sa hon.

Idag arbetar Wilbur och Nancy som hälsoevangelister i Indien. ”Vi hjälper människor i nöd, lär dem principerna bakom att vårda hälsan och introducerar dem till den stora Läkaren”, säger Wilbur.