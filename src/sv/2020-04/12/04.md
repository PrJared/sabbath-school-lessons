---
title:  Dags att lära sig prioritera
date:  15/12/2020
---

Upp- och nedgångarna i Israels erfarenhet med Gud hade ett nära samband med hur de förhöll sig till sabbaten. Gud såg deras ovillighet att respektera sabbaten som ett tecken på att de inte tyckte att han var viktig i deras liv (Jer. 17:19–27). Valet att hålla sabbaten var också en del av återupprättelsen, ett tecken på att prioriteringarna blev rätt. Jes. 58 lyfter fram kontrasterna.

`Läs Jes. 58:1–14. Vad innebär det här för oss idag?`

Israeliterna verkar vara Guds efterföljare om man tittar på att de höll gudstjänst och fastade, men deras sätt att leva visar att de bara följer vanemönster av rätt beteende; där finns ingen uppriktig, hjärtats överlåtelse till Guds lag. I kapitel 58 fortsätter Jesaja med att identifiera vad Gud faktiskt förväntar sig av sitt folk.

Detta är inte allt. Läs Jes. 58:13, 14. Varför koncentrerar Gud sig på sabbaten i slutet av kapitlet? Profeten använder uttryck som liknar de övriga varningarna i kapitlet: ”inte kränker sabbaten”, ”inte sköter dina sysslor”, ”och inte utför det du brukar, inte ägnar dig åt dina sysslor och tomt prat”. Med andra ord är sabbaten inte ett tillfälle för gudstjänstrutiner, att bara tänka sina egna tankar och leva ett liv som inte har med tillbedjan att göra. Sabbaten ska vara ”en fröjd” och ”värd att ära”. Med tanke på resten av kapitlet handlar sabbaten alltså om glädjen i att lära sig om Guds karaktär och hans syften och att själva leva så i våra relationer till andra. Kunskapen om sabbatsfirandet och gudstjänsten är inte mycket värt om den inte påverkar våra liv. Sabbaten handlar om kunskap och prioriteringar i praktiken.

`Gläds du över sabbaten? Om inte, hur skulle sabbaten kunna bli den glädjefyllda dag den är tänkt att vara? Vad innebär det att sabbaten är ”värd att ära”? Samtala tillsammans om detta i studiegruppen. Var så konkret du kan.`