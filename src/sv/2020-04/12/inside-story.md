---
title:  Missionsnytt
date:  18/12/2020
---

#### Hon lärde sig älska

När Anjleena Singh var 14 år gammal bestämde hon att hon inte gillade pastorer. Det året blev hennes mamma sjuk och fördes till ett sjukhus i en annan stad för att behandlas för en allvarlig infektion.

Sedan fick Anjleena gulsot och lades in på sjukhus i närheten av deras hem. Hon kände sig mycket ensam. Hon tänkte på församlingen där hon och hennes familj firade gudstjänst varje söndag. Hon önskade att någon från församlingen skulle besöka henne. Varje dag bad hon: ”Käre Gud, skicka någon att besöka mig.” Men ingen kom.

Tio dagar senare kom pappa och mamma till sjukhuset. Mamma hade blivit frisk! Snart fick Anjleena höra att ingen heller hade besökt mamma medan hon hade legat på sjukhus. Ingen hade kommit från deras församling, inte ens pastorn. Anjleena kände sig besviken och arg. Hon bestämde sig för att aldrig gå i kyrkan igen eller lita på en pastor.

Flera år gick. En dag ringde en moster. ”Visste du att det finns en kyrka som heter Adventkyrkan i vår stad?” frågade hon. ”Den har en ung pastor. Kom hem till oss och träffa honom.”

Anjleena ville inte träffa pastorn. ”Nej”, sa hon, ”jag gillar inte pastorer”.

En tid senare ringde mostern med tråkiga nyheter. Hennes man hade dött, och hon ville att Anjleenas familj skulle komma till begravningen. Anjleenas mamma gillade pastorn och bad honom besöka hennes hem. Hon hade många frågor, och hon och Anjleenas pappa talade med pastorn i tre timmar. Pastorn inbjöd familjen till kyrkan på sabbaten.

Far, mor och Anjleenas lillebror Roshan gick till kyrkan nästa sabbat. De kände att något var annorlunda med den här församlingen, och de bad om att få studera Bibeln. Efter tre månader döptes alla tre.

Efter dopet fortsatte pastorn att komma till familjens hem för att studera Bibeln med dem. Anjleena gick då till ett annat rum och väntade tills han gått. Men trots att hon stängde dörren kunde hon höra diskussionen och bönerna.

Ett och ett halvt år gick. En dag sa Anjleena plötsligt till sin mamma: ”Ring pastorn. Jag vill studera Bibeln.”

Alla blev förvånade. Pastorn trodde att Anjleena skämtade, men han studerade Bibeln med henne. Anjleena gav sitt hjärta till Jesus 2017.

Några månader efter dopet hade Anjleena en ny överraskning. ”Jag vill gifta mig med adventistpastorn”, sa hon till sina föräldrar. ”Jag vill bli pastorns fru.”

Föräldrarna var oroliga för hur pastorn skulle reagera. Men i enlighet med sin indiska kultur berättade de för honom om sin dotters önskan. De visste inte att pastor Pradeep hade bett i tre år om att han skulle hitta rätt kvinna att gifta sig med. Han hade aldrig betraktat Anjleena som en möjlighet, men han sa med ett leende: ”Jag tar gärna emot henne som min fru.”

Pradeep och Anjleena gifte sig 2018. Idag arbetar Anjleena som sjuksköterska och är diakonissa i församlingen i Gorakhpur där hennes man är pastor.

”Idag tycker jag att pastorer är bra människor”, säger Anjleena, ”och i synnerhet min man förstås.”