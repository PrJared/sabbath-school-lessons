---
title:  Dags för återupptäckt
date:  14/12/2020
---

När Mose blir ombedd att leda israeliterna ut ur Egypten står det klart att folket mist perspektivet av att de är Guds barn. De behöver återupptäcka vem Gud är, han som ber om deras tillbedjan och ger dem så många löften om en förunderlig framtid. Sabbaten blir en viktig erfarenhet och en hjälp att återupptäckta vem Gud är. För andra folk blir den också ett tydligt tecken på den speciella relationen mellan Gud och denna nation. Erfarenheten av att få manna är ett exempel på hur Gud utbildar israeliterna.

`Vad ville Gud att israeliterna skulle lära sig i 2 Mos. 16:14–29?`

Gud utför mannaundret för israeliterna och ger dem precis tillräckligt med mat för varje dag. Hade han gett dem mer mat skulle de kanske ha glömt vem de hade fått den av. Därför gör Gud varje dag ett under för dem, och de ser hans omsorg. Men på sabbaten är situationen annorlunda, för tanken är att hela den dagen ska vara speciell. Då görs två under: dels får de en dubbel mängd mat på fredagen, och dels blir maten inte förstörd under natten. Israeliterna förundras över Gud, deras befriare, och upptäcker vad det innebär att vara Guds folk.

Israeliterna skulle äta manna i 40 år (2 Mos. 16:35). Gud sade till Mose att bevara en omer manna för att påminna israeliterna om hur han gav dem mat i öknen (2 Mos. 16:32, 33). Mannat var också en påminnelse om den speciella upplevelsen av sabbatsdagen. Det finns även andra tillfällen då Gud gör det klart för israeliterna att sabbaten är speciell.

Sabbaten var ett sätt för Gud att hjälpa israeliterna att återupptäcka sin identitet och sin Gud. De uppmanades att lyda och hålla sabbaten helig, men det skedde i ett sammanhang där de utvecklade en djupare förståelse av sin Skapares karaktär och fick bygga upp en bestående löftesrelation.

`Du pratar med en tonåring som tycker att sabbaten är ”tråkig”. Tonåringen håller den bara för att det är vad Bibeln och föräldrarna säger att den måste göra. Vad skulle kunna hjälpa tonåringen att i stället se sabbaten som något positivt och lärorikt?`