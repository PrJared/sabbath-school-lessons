---
title:  Tid för gemenskap
date:  17/12/2020
---

Jesus gav sina lärjungar en förebild när det gällde vanan att varje vecka gå till synagogan. De fortsatte med det efter hans uppståndelse, och så gjorde också andra människor som var Jesus efterföljare. Synagogan blev en viktig plats för apostlarna att väcka frågor kring uppståndelsen. Sabbaten var ett bra tillfälle för dem att samlas och lära sig mer. Jesus var ju judarnas Messias, förutsagd i de bibelböcker som lästes i synagogan varje sabbat. De troende kunde inte ha någon bättre plats än synagogan för att lyfta fram Jesus. Där fick de möjlighet att vittna för sina landsmän och andra ”som fruktar Gud” (Apg. 13:16, 26).

`Läs följande texter och fundera på var de talade, vem de talade till, vad som sades och vad resultaten blev. Apg. 13:14–45; 16:13, 14; 17:1–5; 18:4`

Apostlarnas vittnesbörd var både personligt och bibliskt. Paulus berättade om Israels historia, började med ”våra fäder” (Apg. 13:17) i Egypten och följde deras historia från bosättningen till domarna, kungarna, fram till David, och därifrån hade han en perfekt övergång till Jesus.

Paulus och de övriga visade hur deras personliga erfarenhet och förståelse stämde överens med resten av Bibeln. De gav information, debatterade och samtalade. Kombinationen av personligt vittnesbörd och Bibeln, som förmedlades genom förkunnelse, undervisning och samtal, var mycket kraftfull. Som bibeltexterna visar blev några av de religiösa ledarna avundsjuka på apostlarnas auktoritet och den makt de därmed hade över folket, över både judar och hedningar.

Adventistsamfundet har också en stark historia av uppmuntrande vittnesbörd och bibelutläggning genom både förkunnelse och undervisning. Kombinationen bibelstudium och gudstjänst (predikan) och andra sabbatsmöten (t.ex. ungdomsträffar) ger en stark utbildningsgrund för vår tillbedjan. Även om vi också behöver andra former av inlärning är sabbaten ett viktigt tillfälle för utbildning.