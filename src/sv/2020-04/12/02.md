---
title:  Dags att bli förundrad
date:  13/12/2020
---

Har du någonsin undrat varför Gud valde att ge oss två perspektiv på skapelsen i de första två kapitlen i 1 Mos.? Första kapitlet återger skapelseveckan och det växande undret när jorden får form och liv, som sedan kulminerar i mannens och kvinnans skapelse. Andra kapitlet betraktar samma berättelse men från ett annat perspektiv, med speciellt fokus på den sjätte dagen. Människan står nu i bildens centrum, och allting beskrivs som om det fanns där för henne: trädgården, floderna, djuren och gemenskap med andra.

Skapelsen är för djup för att återges i en enda berättelse. Först lär vi oss om den mäktige, konstnärlige Skaparen som har sinne för fullkomlig skönhet. Sedan möter vi relationernas Gud, som vill att människorna ska älska och ta hand om varandra och resten av skapelsen.

`Läs 1 Mos. 1 och 2 och fundera på vilken roll den första sabbaten (1 Mos. 2:1–3) hade i skapelseberättelsen. Vad tror du att det innebär att Gud välsignade sabbaten och gjorde den helig?`

Tänk dig att du är Adam och Eva den där första sabbaten. Det är den första dagen ni lever, den första dagen med er make/maka, och den första dagen med Gud. Det är en dag när ni får lära er mer om den Gud som kunde skapa en sådan skönhet. Ni förundras när ni ena stunden ser en elefant och i nästa stund en groda, var och en av dem unik. Ni ler när ni ser en giraff eller en buffel tåga fram. Ni är stilla av vördnad inför de många färgerna och formerna, fängslade av en symfoni av ljud. Ni häpnar över mängden av härliga smaker och dofter och njuter av att upptäcka de olika konsistenserna. Mest av allt börjar ni lära er om relationer: ansvar, omsorg, kärlek. Ni upplever allt tillsammans med er Skapare; ni börjar praktisera det med resten av skapelsen.

Den första sabbaten kan inte ha varit någon passiv upplevelse för Adam och Eva. Den var ett gudagivet tillfälle för dem att koncentrera sig på sin Skapare och det skapade. Den var en tid för dem att förundras.

`Hur kan sabbaten bli ett tillfälle för dig att förundras över och lära dig mer om allt Gud skapat?`