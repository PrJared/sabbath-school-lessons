---
title:  Dags att finna balans
date:  16/12/2020
---

Jesus respekterade och höll Guds lag (Matt. 5:17, 18). Men han utmanade också de religiösa ledarna i deras tolkning av lagen. Ingen av hans utmaningar hotade etablissemanget mer än de val han gjorde när det gällde sabbatsfirandet. Synagogorna missade inte tillfället att ge utbildning på sabbaten: Torah lästes och tolkades troget. De skriftlärda och fariséerna kände till lagens bokstav. Men Jesus gick mycket längre i sin sabbatsutbildning.

`Läs Matt. 12:1–33 och Luk. 13:10–17. Vad var Jesus poäng? Vad innebär det för oss idag?`

Kontroverserna kring att Jesus helade på sabbaten ledde till viktiga andliga debatter om syndens natur, poängen med sabbaten, relationen mellan Jesus och Fadern och vilket slags auktoritet Jesus hade.

Jesus inställning till sabbaten sammanfattas väl i veckans minnesvers: ”Och Jesus sade till dem: ’Sabbaten blev till för människan och inte människan för sabbaten. Alltså är Människosonen herre också över sabbaten’ ” (Mark. 2:27, 28). Jesus underströk att sabbaten inte skulle vara en börda. Den ”blev till” (skapades) som ett unikt tillfälle för människorna att umgås med Gud och lära sig mer om sabbatens skapare samt att genom egna erfarenheter lära sig att värdesätta Guds skapelse.

Genom att handla så att frågor väcktes fick Jesus sina lärjungar, de judiska ledarna och folkmassorna att tänka djupare kring Bibeln, kring vad deras tro innebar och vem deras Gud var. Det är lätt att bli så upptagen av regler och föreskrifter att de i sig blir målet. Men syftet med reglerna och föreskrifterna är att hjälpa oss att förstå mer om och lära känna den Gud vi tjänar. Vår förtröstan grundar sig då inte längre på vår egen förmåga att följa reglerna, utan på förtjänsterna hos Kristus rättfärdighet för oss.

`Vad är din upplevelse av att fira sabbaten? Om sabbaten känns som en dag av ”gör inte detta eller detta”, hur kan den i stället bli en dag för att verkligen vila i Herren och lära känna honom bättre? Vad kan du göra för att sabbaten bättre ska fylla Guds syfte med den?`