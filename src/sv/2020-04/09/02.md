---
title:  Sann kristen utbildning
date:  22/11/2020
---

Det berättas om en rabbin som såg på en ung mans sömniga ögon i sitt klassrum och frågade: ”Studenter, när vet man att natten är över och dagen har börjat?”

Flera studenter räckte eftertänksamt upp sin hand. ”Rabbi”, frågade en, ”är det när man kan skilja mellan ett fikonträd och ett olivträd?”

”Nej.”

En annan student räckte upp sin hand: ”Rabbi, är det när man kan skilja mellan ett får och en get?”

Efter att ha lyssnat på en mängd svar sade rabbinen: ”Studenter, man vet att natten är över och dagen har börjat när ni kan se på ett ansikte som ni aldrig tidigare sett och se en broder eller syster i främlingen. Fram till den stunden spelar det ingen roll hur ljus dagen är; det är fortfarande natt.”

`Läs Luk. 10:30–37. Vad var Jesus poäng med denna berättelse? Vad kan den lära oss om vad som behöver vara en del av all sann kristen utbildning?`

Som adventister har vi välsignats med mycket läromässigt ljus och sanning (de dödas tillstånd, sabbaten, 1844 och domen, den stora striden, för att nämna några läror) som merparten av den kristna världen fortfarande inte förstår. Men hur viktiga dessa avgörande sanningar än är, vilken nytta gör de oss om vi inte är vänliga mot människor, om vi har fördomar mot andra, och om vi tillåter att kulturella och sociala fördomar från vår omgivning får oss att behandla andra som mindre värda?

Sann kristen utbildning måste, om ingenting annat, få oss att resa oss över mänsklig svaghet och ondska och se andra som Kristus ser dem, varelser för vilka han dog, varelser vilkas synder ledde honom till korset, varelser för vilka han betalade ett oändligt pris. Om vi upphöjer korset, som vi bör, ser vi varje människas värde och värdighet och i bästa fall behandlar vi dem som de verkligen förtjänar, enligt det värde Gud har gett dem. Kristen utbildning behöver omfatta denna undervisning, annars är den inte värd namnet ”kristen”.

`Vilka fördomar lär din kultur och ditt samhälle, subtilt eller till och med öppet, som du som kristen behöver ställa dig över?`