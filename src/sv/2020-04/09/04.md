---
title:  Att leva som lärjungar
date:  24/11/2020
---

Om församlingen tar sin roll i kristen utbildning på allvar är det nödvändigt att börja med Jesus. Jesus kallade lärjungar. Han utbildade dem till ett uppdrag genom att vandra med dem. Jesus gav dem tillfälle att bli involverade i människors liv som de skulle ha omsorg om och älska. Jesus utmanade dem dagligen genom sin vision om vad denna världen skulle kunna vara när människor börjar behandla varandra som bröder och systrar.

`Läs Luk. 4:18–23. Vad är Kristus budskap till oss alla som är hans efterföljare?`

Under tre år såg lärjungarna hur deras lärare Jesus levde ut gudsrikets ideal, som han förklarade i sin första predikan i synagogan i Nasaret. Förlåtelse, nåd och kärlek gick hand i hand med ensamhet, förpliktelser och prövningar. Om det fanns en lärdom att hämta var den att lärjungaskap inte är något man tar lätt på. Man är lärjunge för livet, inte bara över en dag.

”Frälsarens uppdrag till apostlarna innefattade alla troende. Det gäller för alla som tror på Jesus ända till tidens slut … Evangeliet har anförtrotts åt alla som har fått del av den himmelska andan. Alla som tar emot Kristus liv har fått i uppdrag att arbeta för sina medmänniskors räddning. Församlingen grundades för att utföra detta arbete. Alla som tar på sig dess heliga löften har därmed också lovat att vara Kristus medarbetare” (Ellen White: Messias, s. 765).

Som Jesus lärjungar behöver vi idag försäkra oss om att Jesus alltid står i centrum av både vår gemenskap och vår tillbedjan. Det är bra att komma ihåg att det var Jesus som inbjöd till lärjungaskap. Fastän rabbinerna på hans tid drog till sig efterföljare var det Jesus som kallade män och kvinnor att följa honom. Rabbinerna kunde aldrig ha föreställt sig en så radikal kallelse – som påstod att gemenskapen med Jesus var viktigare än alla deras bud.

Men som Jesus lärjungar ska vi inte bara respektera alla utan arbeta för att erbjuda en plats där alla kan växa och utvecklas.

Därför behöver all kristen utbildning omfatta denna känsla för mission och syfte, inte bara att få en inkomst utan att göra vad Jesus kallar oss till att göra i vår omgivning: följa honom i hans fotspår av tjänst för de hjälpbehövande och dela med oss av evangeliets goda nyheter till dem.