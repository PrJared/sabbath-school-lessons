---
title:  Att söka sanningen
date:  25/11/2020
---

Albert Einstein, som ofta betraktas som den moderna fysikens fader, skrev: ”Det viktiga är inte att sluta fråga. Nyfikenhet har sitt eget existensberättigande. Man kan bara vörda den som reflekterar över mysterier av evighet, liv och verklighetens förunderliga uppbyggnad. Det är tillräckligt om man bara försöker förstå lite av detta mysterium varje dag. Tappa aldrig bort den heliga nyfikenheten.”

Visst lever vi i en värld av mysterier. Modern vetenskap har visat oss en oerhörd komplexitet på nästan varje nivå av vår existens. Om det är så med fysiska ting, hur mycket mer är det inte så med de andliga tingen?

`Vad lär följande texter om svar i sökandet efter sanningen? Jer. 29:13; Matt. 7:7; Apg. 17:26, 27; Ps. 25:5; Joh. 16:13; 17:17`

Bibeln är full av berättelser om nyfikna människor som i mycket liknar var och en av oss. Män och kvinnor som har frågor, rädslor, hopp och glädjeämnen, människor som på sina egna sätt söker sanningen och svar på livets svåraste frågor.

”Allt har han gjort skönt i sin tid. Även evigheten har han lagt i människornas hjärtan. Ändå kan de inte förstå Guds verk från början till slut” (Pred. 3:11, FB). Vad menar Salomo här? Hebreiskans olam kan översättas som ”evighet” (FB, nuB) eller tolkas som människors förmåga att ”urskilja ett sammanhang” (B2000). Enligt denna vers har Gud lagt i människans hjärta och sinne en känsla av det förgångna och nuet och själva evigheten. Som människor kan vi alltså tänka på det som kallas ”stora frågor” kring livet och vår existens rent allmänt.

Naturligtvis spelar Bibeln en viktig roll här. Vilka är vi? Varför är vi här? Hur ska vi leva? Vad händer när vi dör? Varför finns ondska och lidande? Det är frågor som sanningssökare ställt under hela den kända historien. Vilken förmån och vilket ansvar att kunna leda dessa sökare till några svar! Vad är kristen utbildning om inte att tydliggöra dessa svar för människor, svar som finns i Guds Ord!

`Hur kan Bibeln spela huvudrollen i svaren på livets stora frågor?`