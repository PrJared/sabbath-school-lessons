---
title:  Att dela med oss av våra liv
date:  26/11/2020
---

`Läs 1 Thess. 2:6–8. Vad säger Paulus här som vi kan och bör återspegla i våra skolor och församlingar?`

Konfronterade av upplösningen av samhällsgemenskapen lever vi i en tid där den bibliska förståelsen av församlingen aldrig har varit mer betydelsefull.  Som Matt. 18:20 påminner oss: ”Ty där två eller tre är samlade i mitt namn är jag mitt ibland dem.” Den nytestamentliga visionen av vad församling och gemenskap är formades i första hand hemma hos de troende. Det var där de troende möttes i små grupper, bad, sjöng, firade nattvard, lärde sig och berättade om Jesus för varandra.

Dessa tillbedjande grupper blev de första församlingsskolorna, då det var här nya medlemmar introducerades i den kristna tron och detta nya liv i Jesus. Paulus brev, som t.ex. Rom. 12:2: ”Anpassa er inte efter denna världen, utan låt er förvandlas genom förnyelsen av era tankar” antyder att församlingen tog detta utbildningsarbete på största allvar.

Dessa tidiga kristna upptäckte snart att evangeliet bäst kan levas ut i en gemenskap. I gemenskapen har vi anledning att sjunga högre, be intensivare, och visa mer omsorg och medkänsla. När vi hör andra tala om Guds godhet märker vi också hur god han har varit mot oss. När vi hör om varandras kamper och smärtor känner vi Guds helande i våra egna liv, och vi upplever en förnyad vilja att vara redskap för hans nåd och helande.

I dagens avsnitt hävdar Paulus att evangeliet om Gud är allting: korsets kraft, Herrens uppståndelse, löften om hans återkomst. Det fanns helt enkelt inga bättre nyheter för hela världen, och Paulus ägnade sitt liv obegränsat åt utmaningen att först och främst berätta berättelsen om Jesus med stor integritet och hängivenhet.

Men här antyder Paulus att evangeliet kan förstås bäst, upplevas bäst, genom att man delar livet med varandra. Vi får aldrig glömma att människor ser noggrant på våra liv – för att se om de reflekterar det nådens budskap som finns i Bibeln.

`Tänk noga på hur du lever och fråga dig själv: vilken sorts vittne är jag för dem som finns runt omkring mig?`