---
title:  Missionsnytt
date:  27/11/2020
---

#### Medicinmannen som inte kunde bota sig själv

Under hela sitt liv hade Bagicha Singh tillbett träd och avgudar. Bagicha trodde starkt på sina gudars makt och gav dem äran när han blev rik. Han var medicinman, och många människor kom till hans hem i byn Mundrichurimra och betalade för att bli helade. Bagicha hade allt han behövde utom en sak. Han saknade sinnesfrid.

Sedan blev han sjuk. Han kräktes hela tiden. Han kände sig yr. Huvudvärk plågade honom. Han vände sig till sina avgudar, men hans trollformler som tycktes bota andra människor hjälpte inte honom. Han sökte hjälp av vanliga läkare och betalade mycket pengar till dem, men ingen kunde hjälpa honom.

”Jag är döende, jag är döende!” ropade han till sina familjemedlemmar.

Till slut tog Bagichas son kontakt med Samson Soni som var pionjär inom Global-missionen och ledde en adventistförsamling i en grannby. Bagichas son bad honom att komma och be för hans pappa. Samson besökte Bagicha, men medicinmannen vägrade att tala med honom.

”Jag vill inte ha dina böner”, sa Bagicha. ”Min trolldom är mäktigare än din Gud.” Samson lät sig inte avskräckas utan bad ändå.

Efter besöket blev Bagicha sämre, och han fördes till sjukhuset i Jalandhar, en stad på cirka en miljon invånare. En läkare undersökte Bagicha och tog prov. Han berättade sedan att Bagicha hade en hjärntumör och behövde opereras snarast om han skulle överleva.

Men en operation skulle kosta mycket pengar. Visserligen hade Bagicha tjänat mycket pengar på att utöva trolldom, men han hade förlorat alltsammans i sina försök att hitta en kur.

När Samson fick veta att Bagicha låg på på sjukhus besökte han honom. Bagicha kände sig ensam och övergiven, och han piggnade till när han såg Samson. ”Här kommer Jesus som kan bota mig”, sa Bagicha.

Samson bad Bagichas läkare om tillstånd att be. När läkaren gick med på det bad han med tårar i ögonen. Nästa dag kom läkaren tillbaka för att undersöka Bagicha. Till sin förvåning hittade han inte något spår av tumören. Han ringde en specialist för att få ett andra utlåtande. Specialisten kunde inte heller hitta tumören. Den förvånade läkaren frågade Bagicha: ”Vart tog hjärntumören vägen?”

Bagicha log glatt. ”Jag har varit medicinman och trodde mig kunna bota folk. Men nu tror jag att Jesus är starkare och att han har helat mig”, svarade han.

Bagicha fick åka hem. Hemma i sin egen by berättade han alltsammans för sin familj och sina grannar. ”Jag har blivit botad, och jag har befriats från trolldom”, sa han. ”Ni måste följa med  till kyrkan och lära er om Jesus som botar människor och gör dem glada.”

Många människor följde med Bagicha till kyrkan på sabbaten. Ett 50-tal personer studerade Bibeln tillsammans med Samson. Och hälften av dem döptes i september 2018 samtidigt som Bagicha och tre av hans familjemedlemmar blev döpta.