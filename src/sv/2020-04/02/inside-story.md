---
title:  Missionsnytt
date:  09/10/2020
---

#### ”Du kommer inte att överleva”

”Jag heter Kubera. Mina föräldrar växte upp i en by i centrala Indien. Båda kom från icke-kristna bakgrunder. De gifte sig och flyttade till den stora staden Bengaluru där pappa arbetade som polis.

Mammas första graviditet var svår. Hon förlöstes med kejsarsnitt och läkaren sa att hon skulle dö. Alla blev ledsna, men de älskade barnet. Han var en frisk och stilig pojke.

’Din bebis är väldigt söt’, sa en annan patient. ’Eftersom du ska dö kan du väl ge honom till mig?’

’Jag kan adoptera honom’, sa läkaren. ’Du kommer inte att överleva.’

Men en kristen sjuksköterska som hette Sarala sa till mamma att inte ge upp hoppet. ’Det finns en Gud som heter Jesus’, sa hon. ’Om du tror på Jesus Kristus kommer allt att bli bra.’

’Jag har inte hört talas om den guden’, sa mamma svagt. ’Kan du be för mig? Kan du hjälpa oss?’

Mamma sjönk ner i en djup sömn. Medan hon sov lade Sarala handen på hennes huvud och bad till Jesus.

Till allas förvåning återhämtade sig mamma och kom hem med barnet tre dagar senare. Flera av patienterna hade berättat för mamma om sjuksköterskans bön, och mamma förstod då att Jesus hade räddat hennes liv.

Mamma beslöt sig för att tillbe Jesus, men hon visste inte vilken kristen kyrka hon skulle välja. Pappa tog henne till en adventkyrka. Även om han inte själv var troende kände han till de olika kyrkorna i staden. En av hans egna vänner föreslog Adventkyrkan och hade berättat för honom att adventisterna följde Jesus och bad till honom som Sarala hade gjort.

’Detta är rätt kyrka för dig’, sa pappa bestämt. ’Du behöver gå dit om du ska tillbe Jesus.’

Under de kommande 14 åren fick mamma ytterligare sju barn. Idag är hennes äldsta son konferensföreståndare i Indien. Hennes näst äldsta son är pastor i Irland. Och tredje sonen är pastor i Bengaluru. Tre döttrar arbetar som lärare i adventistskolor. Hon har också två söner som inte är anställda av samfundet. Men båda är adventister som spelar aktiva roller inom sina församlingar. Jag är yngst.

När mamma fick sitt första barn sa man att hon inte skulle överleva. Men genom bön och tro på Jesus överlevde hon och fick ytterligare sju barn som alla blev kristna och adventister. Idag är mamma Kamalamma en frisk 72-åring som är mormor till åtta barnbarn.

Medan jag växte upp lärde mamma mig om Guds kärlek och omsorg. Tack vare hennes tro lärde hela vår stora familj känna Jesus.”

En del av de missionsgåvor som vi ger till detta kvartals speciella projekt kommer att bidra till att bygga två kyrkor i Bengaluru där Kubera och hans mamma bor.