---
title:  Föräldrarnas roll
date:  07/10/2020
---

”Och ni fäder, reta inte upp era barn, utan fostra och vägled dem efter Herrens vilja” (Ef. 6:4).

”Att finna en driftig hustru, vem förunnas det – långt mer än pärlor är hon värd” (Ords. 31:10).

Föräldrarna har ett viktigt ansvar. Fadern har en väsentlig ledarskapsroll i familjen, och familjen utgör grunden för församlingen, skolan och samhället. Om fadern är svag, ansvarslös och inkompetent lider församlingen, skolan och samhället av konsekvenserna. Fäderna bör försöka visa Andens frukt: ”kärlek, glädje, frid, tålamod, vänlighet, godhet, trofasthet, ödmjukhet och självbehärskning” (Gal. 5:22, 23).

Likaså har mödrarna en av de viktigaste rollerna i hela samhället. De har ett stort inflytande i att forma barnens karaktär och att upprätthålla stämning och självbehärskning i hemmet. Föräldrarna bör göra allt de kan för att stödja varandra i undervisningen av barnen.

`Vad kan fäder och mödrar lära sig av dessa texter? Ef. 5:22, 23, 25, 26; 1 Kor. 11:3; 2 Kor. 6:14; Rom. 13:13, 14; 2 Pet. 1:5–7; Fil. 4:8.`

Kristna föräldrar har ett moraliskt ansvar att vara bibliska förebilder för Kristus och församlingen i sitt beteende. Den äktenskapliga relationen är en bild på Kristus relation till församlingen. När föräldrarna vägrar att leda eller leder på ett tyranniserande sätt ger de en falsk bild av Kristus för sina egna barn och för världen. Gud befaller alla kristna föräldrar att flitigt undervisa sina barn till att älska Herren med hela sitt hjärta (se 5 Mos. 6:7). De ska lära dem Herrens fruktan – en total, kärleksfull hängivenhet och överlåtelse till honom.

I 5 Mos. 6:7 fick israeliterna vägledning om sina barns utbildning när det gäller de stora ting som Herren hade gjort för sitt folk. Men vilken underbar berättelse de äldre än hade att berätta för sina barn, har vi som lever efter Kristus kors en mycket bättre berättelse att berätta!

Därför är den uppfostran vi ska ge en pågående och framåtskridande process där vi ska ingjuta Guds sanning i våra barn och förbereda dem för deras personliga förhållande till Kristus.

Men slutligen har vi alla fått den fria viljans heliga gåva. Ytterst har våra barn, när de vuxit upp, ett ansvar för sig själva inför Gud.