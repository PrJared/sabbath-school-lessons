---
title:  Kommunikation
date:  06/10/2020
---

I en mycket verklig bemärkelse är utbildning på varje nivå kommunikation. Läraren har kunskap, vishet, information och fakta att ge vidare till andra. Den som är fylld med mycket kunskap behöver kunna kommunicera den på ett lämpligt sätt. Till vilken nytta blir annars allt det han eller hon kan, åtminstone när det gäller undervisning?

Men på ett annat plan är inte god undervisningsförmåga bara en förmåga att kommunicera. Det är också viktigt för hela processen att bygga upp en relation. ”Det finns knappast något värdefullare än den gemenskap som en lärare kan ge sina elever. Det är bara när vi är tillsammans som vi kan förstå varandra och det måste vi göra, om vi ska kunna vara till nytta. Det gäller bland vuxna och i ännu högre grad bland barn och ungdomar” (Ellen White: Vägen till mognad,       s. 230).

Med andra ord: god undervisning verkar både på det emotionella och på det personliga planet. När familjen är skolan är detta mycket viktigt. En god relation behöver byggas mellan eleven och läraren.

Relationer byggs och utvecklas genom kommunikation. När kristna inte kommunicerar med Gud, t.ex. genom bibelläsning eller bön, stagnerar deras relation med Gud. Familjerna behöver gudomlig vägledning om de ska växa i nåd och kunskap om Kristus.

`Läs följande texter. Vad kan vi lära oss från dem om hur starka familjerelationer (eller andra relationer, för den delen) kan byggas upp? Ps. 37:7–9; Ords. 10:31, 32; 27:17; Ef. 4:15; 1 Joh. 3:18; Tit. 3:1, 2; Jak. 4:11.`

Att ta tid för att så kommunikationens rätta säd förbereder inte bara familjemedlemmarna för en personlig relation med Kristus utan hjälper dem också att utveckla relationer inom familjen. Det öppnar upp kanaler för kommunikation som man får glädje av när barnen når pubertets- och vuxenåldern. Även om man inte har barn fungerar principerna från dessa texter i alla sorters relationer.

`Varför är det inte bara viktigt vad vi säger utan också hur vi säger det? Vad har du lärt dig av situationer där ditt sätt att säga något förstörde mycket av det du sade, även om det i sig var rätt?`