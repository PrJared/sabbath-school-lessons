---
title:  Arbete och mästerskap
date:  08/12/2020
---

`Ögna igenom 2 Mos. 25:10–30:38. Hur specifik var Gud när han bad Mose att bygga en helgedom för gudstjänst? Vad säger det oss om Guds karaktär?`

När Gud sade till Mose att bygga en helgedom åt honom kunde Mose ha sagt: ”Inga problem, Herre! Jag har satt upp tält sedan jag flydde från Egypten för 40 år sedan … Ett ögonblick!” För en man i en halvnomadisk midjanitisk kultur på den tiden var det enkelt att sätta upp ett tält. Han kunde ha gjort det med förbundna ögon, reflexmässigt, medan han tänkte på andra, viktigare saker. Vad Mose kanske inte förväntade sig var mycket detaljerade instruktioner (för en annars mycket enkel arkitektonisk byggnad). Han fick en lång lista över hur den skulle tillverkas beträffande varje minsta detalj av inredningen, likaväl som prästdräkterna, närmare 150 punkt-för-punkt-anvisningar. För att bygga ett enkelt bord måste Mose följa en monteringsprocedur på sju steg (2 Mos. 25:23–30).

Den uppmärksamhet på detaljer som Gud visade i bygget av hans tält (liksom senare instruktioner för offerritualer) visar att det gällde att göra det bästa, en önskan att göra inget mindre än ett mästerverk. Materialet var av högsta kvalitet, designen oklanderlig, och arbetet skulle utföras utomordentligt bra. Budskapet var klart: ”Inför Gud accepteras inget slarv!”

Men trots att det visade sig vara hög standard var det Gud själv som både motiverade och förberedde också de mänskliga resurserna för att detta skulle uppnås. Vi läser i 2 Mos. 31:1–6; 35:30–36:1 att Gud själv gav folket de skickligheter som behövdes. Dessa män var ”fyllda av Anden” som gav dem förmågan och kunskapen i alla sorters yrkeskunnighet, så att byggandet av helgedomen och dess inredning skulle göras ”som Herren har befallt” (2 Mos. 36:1). Dessutom hade de två mästerliga formgivarna fått ”gåvan att lära upp andra” (2 Mos. 35:34) så att deras kunskap och skicklighet kunde fortsätta i den israelitiska gemenskapen. Även om dessa två lyfts fram i berättelsen om Guds utvalda fick också andra liknande gåvor och deltog i arbetet (2 Mos. 36:2).

Även om vi är fallna människor är det ingen ursäkt för att någon uppgift ska utföras med mindre än största hängivenhet. Gud förväntar sig alltid att vi gör vårt bästa och ställer våra förmågor, skickligheter, tid och utbildning till förfogande för viktiga syften.