---
title:  Arbete och förvaltarskap
date:  10/12/2020
---

”Allt vad du kan göra skall du göra med kraft” (Pred. 9:10). De visaste människorna använder detta råd om förvaltarskap på alla områden av sina liv.

När man blir ombedd att kommentera det kristna förvaltarskapet begränsar många sina tankar till kristet ekonomiskt ansvar. Visst är pengar en viktig aspekt av förvaltarskap, men enbart det är ett för begränsat ansvarsområde. I organisationsteorier syftar förvaltarskap på hur man sköter ansvaret att utveckla och rätt använda alla befintliga resurser.

Vilka resurser har Gud välsignat oss med i församlingen? Petrus säger tydligt att varje människa har gåvor som Skaparen har gett. Han säger också att varje kristen som har fått dessa gåvor tillhör ett ”heligt prästerskap” (1 Pet. 2:5) med ansvar inför Gud för sitt förvaltarskap av alla Guds gåvor: pengar, tid, kraft, förmågor och annat.

`Läs Pred. 9:10 och 1 Kor. 10:31. Vad upplever du är budskapet här för oss om hur vi bör arbeta och hur vi bör utbilda människor till att arbeta?`

En av de vanligaste fallgroparna idag är benägenheten att dela upp livets olika sidor i olika fack. Det finns ett arbetsliv, familjeliv, mitt andliga liv och även mitt liv på fritiden. Att vilja separera dessa områden av livet så att där finns lite eller inget gränsöverskridande mellan dem kan i vissa fall vara önskvärt. T.ex. är det inte bra att ta med sig arbetet hem så att det kommer i vägen för familjeansvaret. Inte heller bör fritiden ta tid som vi behöver använda med Gud.

Men sådana restriktioner bör inte tillämpas på den roll som vårt andliga liv måste spela i hela vår tillvaro. En kristens arbete växer fram ur gemenskapen och samarbetet med Gud. Arbetet är ett område där vi kan träna på Guds närvaro. Att sätta vårt religiösa liv i ett fack, begränsa Gud till en dag, en timme, eller bara till ett område av livet, är att förneka själva Guds närvaro inom alla andra områden.

`Två frågor: 1) Sätter du faktiskt ditt andliga liv i ett visst fack? 2) Om du gör det, hur kan du lära dig att låta det andliga styra allt du gör?`