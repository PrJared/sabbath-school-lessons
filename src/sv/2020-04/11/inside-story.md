---
title:  Missionsnytt
date:  11/12/2020
---

#### Världsresa för att hitta Jesus

Brijesh Kumar befann sig i Indonesiens huvudstad Jakarta. Han var arbetslös. Hans föräldrar hade tagit ett lån för att betala hans studieavgifter. Men pengarna hade tagit slut innan han hann ta sin examen. När långivarna krävde att få tillbaka sina pengar hade Brijesh lämnat Indien i hopp om att hitta arbete för att betala skulden.

Men utan utsikter att hitta arbete i Jakarta blev Brijesh presenterad för någon som lovade att för 2 000 dollar ordna flyktingstatus åt honom i USA. Brijesh hade bara 1 000 dollar som han hade tänkt skicka till sina föräldrar. Men han lämnade över pengarna mot löfte att få åka till USA inom en vecka.

Först sex månader senare gick Brijesh ombord på ett litet fartyg som låg utanför Javas kust. På båten fanns det 18 andra indier och 16 nepaleser som sökte asyl. Två indoneser var ansvariga för båten. Resan var fruktansvärd. Efter två dagar tog maten slut. Och två dagar senare fanns det inget dricksvatten kvar.

Flera timmar senare upptäckte männen land vid horisonten. När fartyget la till greps passagerarna och besättningen omedelbart. De hade landat på den mikronesiska ön Yap.

Brijesh och de andra männen hölls i förvar. Amerikanska poliser och FBI-agenter förhörde dem. Präster från olika kristna samfund gav dem mat och andra förnödenheter. De talade om Jesus. Brijesh hade aldrig hört talas om Jesus, och han var inte intresserad. Han ville bli flykting, men de mikronesiska myndigheterna ville deportera honom till Indien.

Månaderna gick och besökarna blev färre. Männen fick presenningar för att göra provisoriska tält, men maten var knapp. Brijesh förlorade allt hopp. Då kom en pastor som hette Karemeno Ifa med en stor container. Brijesh och de andra grät när de upptäckte att den innehöll mat och kläder.

Karemeno besökte dem regelbundet. Han sa att han var adventistpastor. Under ihärdiga frågor från männen erkände han motvilligt att han ofta gick utan mat så att de kunde äta. De strandsatta båtmännen grät när de hörde detta. Samma dag gav nio nepaleser sina hjärtan till Jesus. De reste ett speciellt tält som de använde som kyrka på sabbaterna.

Brijesh märkte en förändring hos nepaleserna. Tidigare hade de slagits med indierna över minsta brödbit, men nu var de vänliga och delade med sig. En sabbat inbjöd en av nepaleserna Brijesh till gudstjänsten i kyrktältet.

En annan berättade för Brijesh att om han bad till Gud i Jesus namn skulle hans bön bli besvarad. Brijesh bestämde sig för att försöka. ”Käre Gud, jag ger alla mina bördor och problem till Jesus Kristus”, bad han. ”I Jesus namn ber jag, amen.”

Brijesh gav upp sitt försök att bli flykting och lät sig deporteras till Indien. När han landade på flygplatsen i New Delhi hade det gått två och ett halvt år sedan han hade lämnat Indonesien.

Idag arbetar Brijesh som Global Mission-pionjär och studerar till pastor vid Spicer Adventist University.

”Jag vill inte behålla Jesus kärlek för mig själv utan dela hans kärlek med andra”, säger Brijesh. ”Gud räddade mig när jag inte hade någonting.”