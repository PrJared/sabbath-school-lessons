---
title:  Arbetets många sidor
date:  06/12/2020
---

”Jag insåg att för människan finns ingenting gott utom att glädja sig och njuta livets goda. Att äta och dricka och finna glädje mitt i all sin möda – det är en gåva från Gud” (Pred. 3:12, 13).

”Arbete” är kort och gott ett ord som har många tänkbara betydelser. Av nödvändighet arbetar vi för att ha mat på bordet, betala räkningar och spara lite för svårare tider. Att mista ett arbete är ofta värre än att stå ut med en svår arbetssituation.

Arbete kan ge en människa en känsla av värde. Arbete är ett vanligt sätt att besvara frågan ”Vad gör du?” eller till och med ”Vem är du?” Många pensionärer fortsätter att arbeta deltid så länge de kan, antingen mot betalning eller ideellt. Ett jobb ger anledning att stiga upp på morgonen. Ge en tonåring ett jobb, så har du en kandidat mindre för kriminalitet.

`Läs 1 Mos. 3:19. Vad är sammanhanget här, och vad säger det oss om en annan sida av arbetet, åtminstone för somliga?`

Genom syndafallet förändras plötsligt det arbete som gavs före fallet. Här hänvisas det till en annan sida av arbetet. För somliga innebär arbetet bara ett dagligt slit som slutar med döden. De arbetar i yrken som de avskyr och längtar redan efter att få gå i pension medan de är fullt friska. För andra kan arbetet ta över hela livet och bli ett centrum för deras existens, till och med den alltomfattande källan till den egna identiteten. När dessa människor inte jobbar känner de sig nedstämda eller vilsna, osäkra på vad de ska göra eller vart de ska gå. När de går i pension kan de falla sönder psykiskt och fysiskt och ofta dö i förtid.

De kristna behöver lära sig Guds sätt att arbeta. Arbetet är mer än en ekonomisk nödvändighet. Människan är mer än en arbetare. Rätt förstått är ditt livsverk en tjänandets väg, ett uttryck för din relation till Herren. En del av t.ex. en lärares uppgift är att hjälpa studenterna att finna det arbete där deras gåvor och gudagivna intressen samverkar med världens behov.

`Vad gör du? Vad gör du alltså av ditt liv, och hur kan du bättre förhärliga Herren genom det?`