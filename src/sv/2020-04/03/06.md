---
title:  Jesus, vårt exempel
date:  15/10/2020
---

Jesus Kristus, Guds Son, var den ende som levde ett mänskligt liv i fullkomlig lydnad för Fadern och Guds lag. Han gjorde det för att vara vår ställföreträdare men också för att vara vårt exempel.

`Läs Luk. 2:51, 52; Fil. 2:8; Heb. 5:8; Joh. 8:28, 29. På vilket sätt påminner de oss om Kristus lydnad genom hela hans liv?`

Johannes uttryckte det kanske bäst när han skrev följande: ”Den som säger att han förblir i honom måste själv leva så som han levde” (1 Joh. 2:6). När vi fäster våra ögon vid Kristus liv och verksamhet här på jorden är det lätt att se hur han behagade Fadern genom sin lydnad. Kristus uppfyllde profetian och upprätthöll Guds lag genom sitt liv.

Precis som Gud befallde Mose att skriva ner hans lag så att den skulle bli ett vittne för Israel var Kristus ett levande, förkroppsligat vittne för sina apostlar, lärjungar, syndare och heliga. I stället för att bara ha en uppsättning regler att följa har vi nu också Jesus som exempel, en människa av kött och blod.

Vilken bättre förebild kan vi som lärare presentera för eleverna än Jesus och hur han lydde Fadern?

”Det finns de som säger att de tror på Jesus, men inte anser att de behöver lyda Gud. Det är inte tro utan övermod. ’Av nåd är ni frälsta genom tron.’ Ef 2:8. Men ’tron: i sig själv, utan gärningar … är död’. Jak 2:17. Innan Jesus kom till jorden sa han om sig själv: ’Gärna gör jag din vilja, min Gud, jag har din lag i mitt hjärta.’ Ps 40:9. Innan han for upp till himlen sa han: ’Jag har hållit min faders bud och är kvar i hans kärlek.’ Joh 15:10. I Bibeln står det att vi har lärt känna honom … av att vi håller hans bud.’ 1 Joh 2:3. ’Den som säger att han förblir i honom måste själv leva så som han levde.’ 1 Joh 2:6” (Ellen White: Vägen till Kristus, s. 86).

`Vad kan du göra bättre för att följa Kristus exempel på alla områden i ditt liv och därmed också vara en bättre lärare för andra? Det kan vara en gammal och sliten tanke, men varför talar det vi gör mycket starkare än det vi säger?`