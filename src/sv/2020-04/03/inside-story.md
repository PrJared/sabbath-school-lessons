---
title:  Missionsnytt
date:  16/10/2020
---

#### En ko som heter Ogen Rwot – ”Lita på Gud”

Jane Okello är 46 år gammal och mor till tio barn. Hon är en av de många i norra Uganda som växte upp i flyktinglägren under tiden då Koni och hans fruktade armé terroriserade stora områden i över 20 år.

I internflyktinglägren fick man inte lära sig läsa och skriva. Odlingskunskaperna som tidigare hade gått i arv mellan generationerna glömdes bort, och många lider idag av posttraumatisk stress på grund av allt de har varit med om, sett och upplevt.

En dag gick Jane förbi en utbildningssession där en ung man berättade om vilka mål ADRA hade med gruppen och hur man ville stötta medlemmarna att få tillbaka hoppet om en ljusare framtid. ”Jag tyckte om den unge mannens ödmjuka inställning, hur han uppmuntrade gruppmedlemmarna att inte ge upp sina drömmar, och att varje medlem hade möjlighet att förbättra sitt liv”, berättar Jane.

Hon blev medlem i gruppen, och det första hon lärde sig var hur man kunde ordna bröllop och baka kakor i enkla ugnar med bara eld, sand och en stor plåtlåda. ”Bröllop och andra tillställningar är viktiga i Uganda”, förklarar Jane. ”Jag blev bra på att baka och kunde med en gång få ihop pengar till att hjälpa min man i hans kamp för att försörja vår familj.

Jag lärde mig odlingstekniker och hur man sparar lite pengar för att sedan ta ett större lån. Efter ett år kunde jag skörda mina egna grödor trots att översvämningar och torka hade förstört en del av skörden. Jag kände mig mycket stolt, och någonting jag inte hade förväntat var att jag plötsligt började känna mig värdefull. Jag kunde göra min del i att försörja min familj, och mina drömmar kunde bli verklighet genom hårt arbete. En annan erfarenhet var att min man och jag slutade bråka om pengar. Hans respekt för mig växte, och jag förstod hur svårt han hade haft det när han bar hela den tunga bördan av att försörja oss alla. Vi fick mer harmoni i familjen.”

Det största som hände inträffade efter det andra året. När Jane då sålde en del av skörden fick hon så pass bra betalt att hon kunde köpa sin egen ko. I så många år hade hon drömt om att få äga en egen ko, men hon hade aldrig haft pengar till det. Nu kunde hon ge sina barn mjölk, och kalvarna som föds blir ett stort tillskott till kassan när de säljs.

”Idag har jag en egen ko”, säger Jane glatt. ”Jag har gett henne namnet Ogen Rwot som betyder ’Lita på Gud!’ Den heter så eftersom ADRA gav mig tillbaka tilliten till Gud, att han brydde sig, hade en plan för mitt liv och ville ge mig hopp. Jag är så tacksam!”

”Jag vet vilka avsikter jag har med er, säger Herren: välgång, inte olycka. Jag skall ge er en framtid och ett hopp” (Jer. 29:11).