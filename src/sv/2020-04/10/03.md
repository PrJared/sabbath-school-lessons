---
title:  Helig skrud
date:  30/11/2020
---

Ps. 96:9 säger: ”Fall ner inför Herren i helig skrud! Darra inför honom, hela jorden!” Hur förstår vi ”helig skrud”? Vad innebär den för en kristen, och hur bör den påverka vad vi lär om konst och den skönhet som ofta förknippas med den?

Fastän det har sagts att skönheten finns i betraktarens öga bör vi inte glömma vem det var som skapade ögat (se Ords. 20:12). Vi bör akta oss för att tillbe skapelsen (se gårdagens studium), men av skapelsens skönhet kan vi lära oss om Gud och faktiskt om hans kärlek till skönhet. Om vår fallna värld fortfarande är så vacker, vem kan föreställa sig hur den måste ha sett ut före syndafallet? Allt detta lär oss att Gud verkligen är allt det skönas Skapare.

Studiet av konst och vetenskap kan och bör dra oss närmare Guds karaktär och hjärta. Eftersom vi är en del av Guds egna konstverk och vetenskapliga fenomen kan vi också lära oss mer om vår egen identitet i Kristus.

”Gud vill att hans barn ska sätta värde på hans verk. Han vill att de ska njuta av den enkla, stilla skönheten som han har smyckat jorden med. Han älskar själv det som är vackert. Han gläds dock mest av allt åt karaktärens skönhet. Den övergår all yttre prydnad. Han vill att hans barn ska älska enkelhet och renhet tills de i stilla skönhet liknar blommorna på marken” (Ellen White: Vägen till Kristus, s. 119).

`Läs 1 Mos. 3:6. Vad lär det oss om att enbart skönhet inte nödvändigtvis är något gott eller heligt? Se även Ords. 6:25; 31:30.`

Som det är med allting som Gud har gjort har vi en fiende som har förstört och exploaterat det. Det bör inte förvåna oss att skönhet och begrepp kring skönhet också kan användas mot oss. Särskilt inom konsten behöver kristen utbildning, ledd av Bibeln, hjälpa oss att vara noga med förståelsen att inte allt som är vackert nödvändigtvis är gott eller heligt.

`Vad finns det som är ”vackert” men som inte nödvändigtvis är heligt eller gott? Eller vilka vackra ting kan göras oheliga och onda, beroende på omständigheterna? Vilka normer använder vi för att dra sådana skiljelinjer?`