---
title:  Missionsnytt
date:  04/12/2020
---

#### Lejon i huset!

Gulam Masih hade många frågor om Gud. Som pojke följde han med sin far för att tillbe två olika dagar i veckan. En dag gick de till familjens traditionella plats för tillbedjan, och på söndagarna besökte de olika kristna kyrkor. Gulams pappa hade svårt att bestämma sig för vilken gud han ville dyrka.

När Gulam blev äldre föredrog han kristendomen. Men han ville veta mer. Han längtade efter att få se Jesus med egna ögon.

”Jesus, jag skulle vilja se dig ansikte mot ansikte”, bad han.

Gulam var fortfarande ganska ung när han bestämde sig för att lämna familjens hem och flytta in i en hydda i utkanten av byn Chakwal som låg ganska långt bort. Han ville studera Bibeln ensam i flera veckor.

Byborna var inte kristna och var mycket vidskepliga. Men när Gulam erbjöd sig att be för någon av dem som var sjuk och mannen blev frisk, fick han bybornas respekt och betraktades som en helig man. Varje morgon och kväll kom de till hans hydda med mat åt honom.

I hyddan bad Gulam och läste Bibeln. Han studerade Danielsboken och Uppenbarelseboken. Och han bad ofta om att få se Jesus.

”Herre, jag vill träffa dig”, bad han. ”Var snäll och avslöja dig själv för mig.”

En kväll när Gulam satt på jordgolvet och bad och läste Bibeln kände han en närvaro i rummet. Det var ett stort lejon. Medan Gulam såg på lade lejonet sig ner och stirrade rakt på honom.

Gulam blev mycket rädd och drog sig undan. Sedan hörde han en mansröst.

”Var inte rädd”, sa rösten. ”Dra din hand längs lejonets rygg från huvudet till svansen.”

”Det kan jag inte göra!” utbrast Gulam. ”Lejonet kommer att döda mig!”

”Men du har bett om att få se mig”, sa rösten.

”Jag bad om att få se Jesus”, svarade Gulam.

”Jesus är lejonet av Judas stam”, sa rösten. ”Klappa lejonet.”

I Uppenbarelseboken 5:5 hade Gulam läst att Jesus är lejonet av Judas stam. Gulam var rädd, men han vågade inte annat än att lyda. Handen darrade när han lyfte den och placerade den på lejonets huvud. Lejonet rörde sig inte. Långsamt strök han lejonet från huvudet till svansen. När han tog ett steg bort från lejonet skakade djuret sin svans och gick ut i den mörka natten.

På morgonen kom en kvinna med Gulams frukost. Hon stannade till när hon såg lejonspår. I förskräckelsen tappade hon maten och rusade tillbaka till byn.

”Den helige mannen är död!” ropade hon. ”Jag såg lejonspår som leder in i hans hydda.”

Byborna sprang till hyddan. Gulam satt som vanligt på golvet och läste lugnt i sin Bibel. Byborna blev förvånade när de hörde hans berättelse. De bad att få lära sig om Gulams Jesus.

Senare blev Gulam adventistpastor. Han fick fem söner och två döttrar och dog 1999 i 90-årsåldern. Hans yngste son, Samson, blev också pastor och prisar Gud för hans pappas möte med lejonet. ”Gud älskar att uppfylla våra hjärtans önskningar”, säger han.