---
title:  Herren svarade Job
date:  03/12/2020
---

`Läs Job 38. Vad lär det oss om Gud, inte bara som Skaparen utan också som Uppehållaren av allt liv? Hur kan denna viktiga sanning påverka hur vi förstår konst och vetenskap?`

”Många lär att materien besitter livskraft – att den har fått vissa egenskaper och sedan lämnats att verka genom sin egen inneboende kraft, samt att det som sker i naturen utförs enligt bestämda lagar som Gud själv inte kan ändra. Detta är falsk vetenskap och har inget stöd i Guds Ord. Naturen är sin Skapares tjänare … Naturen vittnar om ett förstånd, en närvaro, en bestående kraft som verkar i och genom hennes lagar. Faderns och Sonens ständiga verksamhet visar sig i naturen. Kristus säger: ’Min Fader verkar fortfarande, och därför verkar även jag’ (Joh. 5:17)” (Ellen White: Det var mycket gott, s. 95, 96).

Som tidigare konstaterats arbetar mycket av vetenskapen tyvärr på ateistiska, materialistiska premisser. Detta innebär att en vetenskapsman kan stirra på någonting ytterst vackert, ytterst komplext, även både vackert och komplext samtidigt, och ändå hävda att det blev till av en slump, utan någon plan eller avsikt bakom det.

Detta är faktiskt vad vetenskapen hela tiden framhäver. Livet på jorden, i all sin skönhet och komplexitet, från fjärilar till människor, förklaras som ingenting annat än ett resultat av kemiska, slumpmässiga processer under årmiljardernas gång, då enkla livsformer utvecklades genom spontana mutationer och naturligt urval till allt detta som idag lever och rör sig och andas.

Vetenskapen, som den nu är konstruerad, hävdar att själva tanken om en övernaturlig Skapare är ”ovetenskaplig”, eftersom den inte kan testas genom den vetenskapliga metoden och därför inte heller kan hanteras vetenskapligt. Denna utgångspunkt är ingenting som vetenskapen i sig lär (vetenskapen skulle faktiskt kunna lära det motsatta: all skönhet och komplexitet i världen pekar faktiskt på en Skapare), utan den är en filosofisk utgångspunkt som vetenskapsmännen själva har anammat.

Problemet är dock att Bibeln lär att Gud inte bara skapade allting utan också upprätthåller det. Det innebär att all sann kristen utbildning i vetenskap måste arbeta utifrån radikalt annorlunda utgångspunkter än vad vetenskapen vanligtvis gör. Oundvikligen uppstår det kollisioner, särskilt när det gäller ursprungsfrågor.