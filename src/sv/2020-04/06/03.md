---
title:  På flykt
date:  02/11/2020
---

`Läs 1 Mos. 28:10–17. Vad är sammanhanget i berättelsen, och vad lär den oss om Guds nåd för dem som i någon bemärkelse är på flykt från sina synder?`

I sina förehavanden med den övriga familjen hade Jakob med sin mors hjälp utfört ett grymt bedrägeri och fick nu betala priset för det. Hans bror andades våldsamt hat mot honom, och han blev en flykting, på väg mot sin morbrors hem i Haran. Allting var ovisst och skrämmande.

En dag traskar Jakob in i skymningen och sedan mörkret. Han är mitt i ingenstans, med bara himlen som tak. Med en sten som huvudkudde somnar han. Men sömnens tomma omedvetenhet avbryts snart. Den välkända drömmen kommer, stegen eller trappan som han ser står på jorden och når upp till himlen. Änglar går upp och ner på den.

Sedan hör han en röst som säger: ”Jag är Herren, din fader Abrahams Gud och Isaks Gud.” Rösten fortsätter med att upprepa löften som Jakob känner till från familjens berättelser. Dina ättlingar ska bli många. De ska bli till välsignelse för alla familjer på jorden. Rösten fortsätter: ”Och jag skall vara med dig och skydda dig vart du än går … Jag kommer inte att överge dig, jag skall fullgöra det som jag har lovat dig” (1 Mos. 28:15).

Ellen White skrev hur Paulus långt senare ”ser stegen i Jakobs syn. Den representerar Kristus som hade förbundit jorden med himlen och förenat den förgängliga människan med den oändlige Guden. Hans tro blir starkare när han tänker på hur profeter och patriarker har litat på Gud. Han är också Paulus stöd och tröst, och nu offrar han sitt liv för honom” (Genom vatten och eld, s. 382).

Jakob vaknar och säger för sig själv: ”Sannerligen … Herren är på denna plats, och jag visste det inte!” (1 Mos. 28:16). Det som händer här ”väcker bävan”. Han kommer aldrig att glömma platsen, och han ger den ett namn. Sedan lovar han livslång lojalitet till Gud.

eftertanke

`Vad kan vi lära oss av denna berättelse om hur Gud i Kristus försöker nå ut till oss trots våra synder? Återigen: varför behöver kristen utbildning framhålla denna princip i all sin undervisning?`