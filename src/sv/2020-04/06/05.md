---
title:  En kvinnas gensvar
date:  04/11/2020
---

Jesus är Mästerläraren. Guds sanna karaktär lyser igenom i hans undervisning och även i hans liv. Därför är en av evangeliernas berättelser ännu mer anmärkningsvärd eftersom den visar att när någon talar till Jesus så lyssnar han.

`Läs berättelsen om Jesus möte med en främlingskvinna, en kanaaneiska, från området kring Tyros och Sidon (Matt. 15:21–28; Mark. 7:24–30). Lägg märke till att männen kring Jesus är otåliga med henne och att även Jesus verkar avvisa henne. Vad får du ut av kvinnans frimodighet? Vad lär berättelsen oss om hur Jesus undervisar andra?`

Jesus var nära Tyros och Sidon. Han hade gått till en plats där det fanns många främlingar och etniska spänningar hängde i luften. Invånarna i den grekisktalande staden såg ner på de judiska bönderna på landsbygden, och de judiska bönderna såg i sin tur ner på dem.

Lite tidigare hade Herodes, marionettkungen i Galileen, Jesus hemregion, avrättat Johannes döparen. Men Johannes var en man vars vision Jesus till stor del delade, och avrättningen verkade olycksbådande. Jesus hade börjat möta farorna med sitt uppdrag ansikte mot ansikte.

Jesus kände spänningen och gick in i huset i hopp om, berättar Markus i sin berättelse, att ingen skulle veta att han var där (Mark. 7:24). Men kvinnan fann honom.

I den kulturen och omgivningen hade kvinnan ingen rätt att föra sin egen talan. Dessutom tillhörde hon en kultur och etnicitet som judarna inte gillade, och detta gav henne en ännu ofördelaktigare ställning. Men kvinnans dotter var sjuk. Hon ville ha hjälp och bad envist om det.

Jesus avvisade henne: ”Det är inte rätt att ta brödet från barnen och kasta det åt hundarna” (Matt. 15:26). Konstaterandet kunde såra henne. Men sedan hände något anmärkningsvärt. Kvinnan talade. Hon kände till hundar, till skillnad från judarna som inte hade dem som husdjur, och sade: ”Nej, herre … men hundarna äter ju smulorna som faller från deras herrars bord” (Matt. 15:27).

Det hon sade gjorde en skillnad. Det känns som en vädjan. Jesus helade hennes barn.

`”Det skall bli som du vill” (Matt. 15:28). Hur förstår vi dessa ord? Men hur reagerar vi när saker och ting inte blir som vi önskar?`