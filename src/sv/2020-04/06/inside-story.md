---
title:  Missionsnytt
date:  06/11/2020
---

#### Räddad från brunnen

Sheelammas man led av magsmärtor. Han dog på sjukhuset i 30-årsåldern. Sheelamma var då 20 år gammal och lämnades ensam med en femårig son i deras hemby Bellary. Byn ligger 30 mil norr om Bengaluru som också är känt som Bangalore. Sheelamma tog av sig sina guldörhängen, sitt halsband och sin näsring och gav dem till sin syster.

”Jag ska besöka någon”, sa hon. ”Ta hand om min son Raju tills jag kommer tillbaka.”

Men Sheelamma tänkte inte återvända. Djupt deprimerad gick hon till en grannby och hoppade ner i en djup brunn i hopp om att drunkna. Men någon kom för att hämta vatten från brunnen och såg henne ligga medvetslös i vattnet. Byborna skyndade sig dit för att rädda henne. Med hjälp av ett rep klättrade en man ner i brunnen och drog upp henne i en korg.

Byborna tände en brasa och klädde henne i torra kläder. När hon vaknade frågade de: ”Varför gjorde du det här i vår by?” De kände igen Sheelamma och visste att hon hade en son. ”Hur kunde du ens fundera på att göra sådant här och överge Raju?” frågade någon. ”Om du är fattig kunde du åtminstone ha bett om mat.”

Byborna förde tillbaka Sheelamma till hennes egen by och hem till systern. Men Sheelamma ville inte stanna där. Hon ville ha ett nytt liv. En månad senare åkte hon och Raju tåg till Bengaluru. Hon hade inga släktingar eller vänner där och kände ingen. På tågstationen märkte folk den fattiga mamman och rådde henne att åka hem till byn. ”Du är ung och har ett litet barn”, sa de. ”Bengaluru är inte en trygg plats.”

Sheelamma vägrade att åka hem. En vänlig man körde henne gratis i sin riksha till katedralen. Sheelamma satt framför byggnaden och grät och bad till sina gudar. På marken låg ett vykort med en bild på Jesus. Sheelamma var inte kristen, men hon kände igen Jesus. ”Du måste hjälpa mig”, sa hon till vykortet.

Efter en stund kom en kvinna från katedralen och gav Sheelamma och hennes son ris och curry att äta. ”Gå hem till din by”, sa hon vänligt.

”Jag är änka”, svarade Sheelamma. ”Jag har ett litet barn. Jag behöver ett jobb.”

”Många människor ber oss om hjälp”, sa kvinnan. ”Vi kan tyvärr inte hjälpa dig.”

Medan Sheelamma och kvinnan pratade stannade en annan kvinna till på gatan och frågade varför Sheelamma grät. När hon hade fått höra Sheelammas berättelse inbjöd hon henne att följa med hem. Hon hjälpte Sheelamma att hitta arbete som städerska. En person som Sheelamma städade åt var adventistpastor. De blev snart vänner.

”Har du fått lära dig att läsa och skriva?” frågade han Sheelamma en dag.

Han lärde henne alfabetet. Så småningom lärde sig Sheelamma att läsa Bibeln, och hon gick i kyrkan på sabbaterna. Hon lärde känna Jesus och gav sitt hjärta till honom. När pastorn flyttade till Mumbai hjälpte den nya pastorn Sheelamma att hitta ett nytt jobb på en adventistskola. Hon arbetade där i 34 år innan hon gick i pension 2004.