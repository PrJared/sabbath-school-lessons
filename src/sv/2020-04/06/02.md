---
title:  I stället för att gömma sig
date:  01/11/2020
---

`Läs 1 Mos. 3:1–11. Varför frågade Gud Adam: ”Var är du?”`

Typiska berättelser om syndafallet beskriver frukten som ett äpple. Men det är inte vad texten säger. Det var helt enkelt ”frukten från trädet” (1 Mos. 3:3). Vilken sorts frukt det var spelar ingen roll. Att äta från detta träd var förbjudet därför att trädet stod för någonting. Det stod för frestelsen att lägga Gud åt sidan och deklarera: ”Jag kan vara måttstocken för mitt eget liv. Jag kan vara min egen Gud. Jag har makten över Guds Ord.”

Och mycket riktigt tappade Adams och Evas liv kursen när ormen fick dem att äta av trädets frukt. När de sedan anade Guds närvaro försökte de gömma sig ”bland träden” (1 Mos. 3:8).

Visst är det underligt att Gud frågade Adam: ”Var är du?” Gud visste definitivt var han var. Kanske ställde Herren frågan för att hjälpa Adam och Eva att inse vad de höll på med, att de gömde sig som ett resultat av vad de hade gjort. Alltså hjälpte Gud dem att se de sorgliga konsekvenserna av deras handlingar.

`Läs Rom. 5:11–19 där Paulus många gånger direkt kopplar samman vad Adam gjorde i Eden med det Jesus gjorde på korset. Vad kan detta lära oss om hur Jesus kom för att tillintetgöra det Adam hade gjort?`

Man skulle kunna hävda att frälsningsplanen är Guds svar på Adams och Evas reaktion. De gömde sig från Gud i skammen och skulden av sin synd, och Gud kom för att rädda dem. Även vi har på våra sätt gjort detsamma, och Jesus har kommit för att rädda oss.  Därför kan frågan ”Var är du?” ställas även till oss. Alltså: var är du, i din synd och skuld, i relation till Jesus och vad han har gjort för att rädda dig från det?

`Varför behöver kristen utbildning omfatta och även betona faktumet att vårt naturliga tillstånd är att gömma oss från Gud, och sedan peka på Jesus som lösningen?`