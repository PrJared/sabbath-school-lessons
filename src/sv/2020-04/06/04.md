---
title:  Rabbi Jesus
date:  03/11/2020
---

Ingen början av något kapitel i Nya testamentet är mer känd än denna: ”I begynnelsen fanns Ordet, och Ordet fanns hos Gud, och Ordet var Gud” (Joh. 1:1). Och snart leder Joh. 1 oss till denna oförglömliga vers: ”Och Ordet blev människa och bodde bland oss, och vi såg hans härlighet, en härlighet som den ende sonen får av sin fader, och han var fylld av nåd och sanning” (Joh. 1:14).

`Läs Joh. 1:1–14. Vad säger det om vem Jesus var och vad han gjorde här? Vad lär det oss om Jesus som det stora exemplet för en lärare?`

Samma Gud som talade till Adam och Eva i trädgården och till Jakob mitt i ingenstans visar sig nu som en person. Gud, säger Nya testamentet, personifierades i Jesus. Genom Jesus kan vi lära oss om Guds vilja och vägar, eftersom Jesus var Gud.

Kapitlet fortsätter med att tala om hur Johannes döparen var en så övertygande förkunnare att även religiösa ledare från Jerusalem misstänkte att han kunde vara någon speciell. Men han förberedde vägen för den som var större än han. Den som var häpnadsväckande speciell skulle komma, och Johannes döparen var ”inte värdig att knyta upp remmen på hans sandaler” (Joh. 1:27).

Dagen därpå såg han Jesus och förklarade att han var ”Guds Son”. Samma dag, och även dagen därpå kallade han Jesus för ”Guds lamm”.

Två av Johannes döparens lärjungar bestämde sig också för att själva följa Jesus. När Jesus frågade dem vad de sökte kallade de honom för ”Rabbi (det betyder mästare)” (Joh. 1:38).

Alltså är Jesus en rabbi, en lärare, men aldrig har det funnits en mänsklig lärare lik honom, eftersom han, återigen, är Gud. Med andra ord: Gud kom ner till mänskligheten i en människas gestalt och fungerade i den formen som rabbi, lärare. Inte undra på att Ellen White kallade Jesus ”den störste lärare världen någonsin sett” (Signs of the Times, 10 juni 1886).

`Med tanke på vem Jesus var, varför kan han lära oss hur undervisning av andlig sanning ska ske på bästa sätt? Vad kan vi lära oss av Jesus om varför det inte bara är viktigt för undervisningen vad vi säger utan också vad vi gör?`