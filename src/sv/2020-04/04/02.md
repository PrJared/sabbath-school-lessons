---
title:  Herrens blick
date:  18/10/2020
---

En professor vid Oxfords universitet har satt upp tesen att varken vi, världen eller någonting runt omkring oss är verkligt. I stället är vi digitala skapelser av en ras utomjordingar med superstarka datorer.

Det är en intressant teori, men den väcker en viktig fråga: Vad är verklighetens natur?

Det finns två mycket omfattande svar men bara ett är rationellt. Det första är att universum och allting i det, oss medräknade, bara är. Ingenting skapade det, ingenting formade det. Det bara är där. Det är en brutal sanning. Det finns ingen gud, inga gudar, ingenting gudomligt. Verkligheten är rent materiell, rent naturlig. Som någon sade för 2 500 år sedan (detta är inget nytt): det finns bara ”atomer och tomhet”.

Den andra uppfattningen är att en gudomlig varelse (eller varelser) skapade universum. Det verkar faktiskt mer logiskt, mer rationellt, mer begripligt, än tanken att universum bara är, utan någon förklaring. Denna inställning omfattar den naturliga världen, det som är ”atomer och tomhet” men är inte begränsad till det. Den pekar på en verklighet som är mycket bredare, djupare och mer mångfasetterad än den ateistisk-materialistiska uppfattning som vi ofta hör idag.

`Vad säger följande texter om tankarna i dagens studium? Ps. 53:1; Ords. 15:3; Joh. 3:16; Jes. 45:21; Luk. 1:26–35.`

Centralt för all kristen utbildning är inte bara Guds verklighet utan vilken sorts Gud han är, en personlig Gud som älskar oss och samverkar med oss. Han är en undrens Gud. Fastän han använder naturlagar, är han inte bunden till dessa lagar och kan överskrida dem när han vill (som i Jesus jungfrufödelse). Att undervisa om denna uppfattning är särskilt relevant i vår tid. Så mycket av den intellektuella världen öppet och utan ursäkt lär ut den ateistiska och naturalistiska världsbilden eftersom det hävdas att vetenskapen stöder den.

`Tänk på hur begränsad den ateistiska världsbilden är i kontrast till den bibliska som omfattar den naturliga världen men inte är begränsad av den. Varför är den bibliska, teistiska världsbilden så mycket mer logisk och rationell än den ateistiska världsåskådningen?`