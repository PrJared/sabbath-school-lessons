---
title:  Utbildning i den tidiga församlingen
date:  19/11/2020
---

En av de anmärkningsvärda utbildningsprinciperna i Bibeln framträder när Jesus, Mästerläraren, förbereder sig för att lämna sina elever och lärjungar. De hade varit med honom i tre och ett halvt år, ungefär den tid vi räknar med för en högskole- eller universitetsutbildning. Efter den tiden, beroende på personen, brukar studenterna ofta anses klara sig själva.

Men Jesus visste bättre och förberedde en fortsatt utbildning under den heliga Andens ledning åt sina efterföljare. För övrigt är denna lärare benämnd som hjälparen eller försvararen (grek. parakletos) som Jesus efterföljare får för alltid (Joh. 14:16, 17). Han är sanningens Ande. Trots att den heliga Anden inte är identifierad som en utbildare omfattar hans verk också utbildning, särskilt när det gäller att söka och finna sanning.

`Läs 1 Kor. 2:1–16. Vad säger Paulus är så viktigt i samband med utbildning?`

Paulus börjar med att påminna församlingen i Korinth om att han endast talade om Jesus Kristus och hans korsfästelse när han först kom till dem (1 Kor. 2:2), ingen smart vishet, bara evangelium. Men det var inte allt (1 Kor. 2:6), utan när dessa nya kristna mognade kom aposteln tillbaka för att lära dem vishet, Guds fördolda vishet från tiden före världens begynnelse (1 Kor. 2:7), t.o.m. djupen hos Gud (1 Kor. 2:10). Allt ska studeras under Guds Andes ledning som förenas med lärjungens inställning.

Hur djupt blir detta studium, och hur mycket inlärning öppnar sig för dem som leds av Anden? Kapitlet avslutas med ett citat från profeten Jesaja (40:13): ”Vem kan styra Herrens tankar, vem ger honom råd och kunskap?” Profeten som talar till vanliga människor i sin tid skulle säga att ingen kan göra det. Men Paulus korrigerade den uppfattningen genom slutsatsen: ”Men vi tänker Kristi tankar” (1 Kor. 2:16), vilket innebär att andefyllda kristna har tillgång till Guds sinne och därmed all inlärning och förståelse (1 Kor. 2:10–13) som behövs på rättfärdighetens väg.