---
title:  Missionsnytt
date:  20/11/2020
---

#### Jorden vi ärvde

Bourama är en bonde som är född och uppväxt i en liten by i mitten av Mali. Han är gift och far till sex barn. Han följer i sina fäders fotspår i sitt yrkesval. Hans far, farfar och farfarsfar var också bönder, och Bourama följer odlingsmönster som han lärt sig från barnsben.

Skillnaden är att Mali inte längre är samma land som under hans fars och de ännu äldre släktingarnas tid. Öknen har krupit närmare och närmare, vattennivåerna är lägre, hettan, torka och ökensandens frammarsch gör det svårt att odla som man gjorde förr i tiden. Det går åt mer utsäde, mer gödning men skördarna blir ändå mindre och mindre.

Bourama var orolig. Trots att han arbetade hårt hade han svårt att få skörden att räcka till för hans egen familj. En dag pålystes det att ADRA Mali skulle starta en utbildning i hans by. Eftersom den skulle handla om jordbruksteknik gick Bourama till mötet. Det han fick lära sig var mycket annorlunda än det han hade lärt sig som ung. Han fick lära sig att lägga utsäde i blöt, att mikrodosera gödningen, vilka olika växter som trivdes med varandra och skyddade varandra och hur man skulle varva odlingarna mellan åren.

”Jag hade mina tvivel. Det här kunde väl inte ge bättre och större skördar? Men eftersom jag hade haft så svårt att föda min familj var jag villig att pröva något nytt. Så jag lyssnade och tänkte att det var värt att pröva”, berättar Bourama.

Odlingsmetoderna som han fick lära sig gav större skördar och kostade mindre! Ett hektar krävde bara tre kilo utsäde istället för 25–30, och tre kilo gödning var mer än nog för hela odlingen. Normalt brukade Bourama använda 10–12 små säckar med gödning. ADRA gav också gruppen förbättrat utsäde och biologisk gödning.

Normalt brukade Bourama få ca 400 kilo hirs på ett hektar mark. När han nu odlade som han hade fått lära sig skördade han istället 550 kilo hirs och 150 kilo bönor. Det var som ett under!

”Normalt brukade min familj ha mindre att äta i augusti, september och oktober”, förklarar Bourama. ”Under de tre månaderna hade jag alltid varit tvungen att hitta arbete från dag till dag trots att jag hade jobbat så hårt med mina åkrar. Men nu hade vi mer än nog med mat, och jag kunde hjälpa min fru med att reparera huset och lära mina grannar en del av kunskapen som jag fått från ADRA. Idag är jag en man som byborna respekterar och lyssnar till, allt tack vare det jag fick lära mig och för att jag idag bättre kan ta vara på jorden vi ärvde.”

Du och jag är också förvaltare av det vi fått från Gud – tar vi hand om det han har gett oss? Delar vi med oss av kunskap m.m. så att andra också kan ta ansvar för sitt förvaltarskap?