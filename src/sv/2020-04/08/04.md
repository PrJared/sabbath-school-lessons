---
title:  Mose och profeterna
date:  17/11/2020
---

`Läs 2 Tim. 3:14–17. Vad lär det oss om Bibelns roll i kristen utbildning?`

Ordet för Bibelns första del, Torah, översätts ibland ”lagen”, delvis därför att det finns många lagar i dessa böcker. Men egentligen betyder Torah ”undervisning” eller ”vägledning”. Denna förståelse skiljer sig mycket från vad många tänker att ”lagen” i Bibeln handlar om, nämligen regler och föreskrifter som vi ska följa för att förbli i Guds nåd. Så är det inte, utan lagen är avsedd som undervisningsmaterial om hur vi ska leva framgångsrikt och tryggt i den förbundsrelation som Gud avsåg när han skapade oss.

De två följande delarna av den hebreiska Bibeln, profeterna, berättar om hur väl Guds folk behärskade detta utbildningsmaterial och levde enligt det (de tidigare profeterna eller historiska böckerna), och vad de borde ha lärt sig av detta utbildningsmaterial (de senare profeterna). Den resterande delen av Gamla testamentet (”skrifterna”, enligt hebreiskan) är fulla av exempel på framgångsrika och mindre framgångsrika lärare och elever tillsammans med deras erfarenheter av utbildning. I dessa böcker finns exempel på en framgångsrik utbildning: Ester, Rut, Daniel och Job. Bland de misslyckade finns Jobs fyra vänner. Naturligtvis är Psaltaren en sångbok, men den innehåller åtminstone tre utbildningspsalmer: Ps. 1, 37 och 73.

Evangelierna innehåller gott om material som är avsett för utbildningssyften, särskilt Jesus liknelser. Många av Paulus brev börjar med en stark evangelisk förkunnelse men slutar med utbildningsmaterial, praktiska lärdomar för de kristnas vardagsliv. Uppenbarelseboken är full av utbildningsmaterial. T.ex. uppenbaras hela Kristus församlings framtid i en bok som bara Guds Lamm, Jesus, Mästerläraren kan öppna (Upp. 5:1–5).

`Vissa kanske säger att det undervisande materialet i Moseböckerna inte gäller vår tid, och det är riktigt. 5 Mos. 17:14–20, vägledning för kungarna, har en mycket detaljerad vägledning om val av någon till kunglig tjänst. Idag väljer vi naturligtvis inga kungar i vår församling. Hur avgör vi den rätta tillämpningen av allt Bibelns undervisningsmaterial i vår tid?`