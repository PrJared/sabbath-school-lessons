---
title:  Till Guds avbild
date:  15/11/2020
---

`Läs 1 Mos. 1:26, 27 och 5:1, 3. Vad lär dessa texter oss om hur Gud från början skapade människan och vad som hände med mänskligheten efter syndafallet?`

Uttrycket ”till Guds avbild” har fängslat bibelforskare i århundraden. Vad var det för avbild som människan först skapades till? Innebär det t.ex. att Gud såg i spegeln och formade sin nya skapelse till att se ut som han själv? Eller innebär det att människan liknar Gud mer än vad andra livsformer gör? Eller syftar det på en andlig och intellektuell likhet och förenlighet mellan Skaparen och den människa han skapade? Bibeln ger ingen exakt förklaring av uttrycket, men bibelforskare har kommit fram till många tolkningar kring vad det skulle kunna innebära. Men vi kan se att efter syndafallet har denna avbild förändrats. Därför skrev Ellen White att målet med utbildning ska vara att återupprätta människan till sin Skapares avbild (Vägen till mognad, s. 22–25).

Hur kan utbildning uppnå ett så anmärkningsvärt mål?

För det första behöver vi komma ihåg att Gud skapade oss till en relation med honom, ungefär som föräldrar gör med sina barn. Han skapade oss till sin avbild så som barnen blir föräldrarnas avbilder (1 Mos. 5:3), så att han kan uppfostra oss till att vara hans barn som tillhör hans familj. Han kan kommunicera med oss och bygga en bestående relation till oss. Guds avbild är därför mer en ”tankemässig/inre avbild” som möjliggör samstämmighet/enhet mellan det gudomliga och det mänskliga. Detta sker i utbildningen, först i hemmet mellan föräldrar och barn, senare i skolan när läraren tar över arbetet med utbildningen. Denna utbildningsprocess känner vi så väl. Tydligen ingick den i Guds plan när han skilde oss från andra livsformer och skapade oss till sin egen avbild. Han gjorde det så att han skulle kunna undervisa oss och vi skulle kunna lära oss av honom, tills hans avbild (hans sinne) återspeglas i oss.

`Berättelsen om återlösningen (frälsningen) är en berättelse om utbildning, från skapelsen till Jesus människoblivande, och därifrån till den nya skapelsen. Gud är läraren och himlen är skolan för alltid (se Ellen White: Vägen till mognad, s. 321). Vad får denna tanke för innebörd i vårt engagemang för kristen utbildning i hemmet, i församlingen, i skolan, vid universitetet och genom livet?`