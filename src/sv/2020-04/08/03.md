---
title:  Jesus som lärare
date:  16/11/2020
---

Bibeln använder många begrepp för att beskriva Jesus. Han är Guds Son, Messias, Människosonen, Frälsaren, Återlösaren, Herren och Guds Lamm för att bara nämna några. Men för dem som kände honom bäst under hans drygt tre års offentliga verksamhet i Judeen och Galileen var han en lärare. De kallade honom ”Mästare” eller ”Rabbi”. Båda betyder ”lärare”.

Därför måste läraryrket och arbetet med undervisning ha varit ett särskilt lämpligt sätt för Jesus att genomföra sin offentliga verksamhet. På något sätt är hans frälsningsverk kopplat till arbetet med undervisning. Ännu viktigare var att det var förutsagt av  profeten Jesaja.

`Läs Jes. 11:1–9. Vad berättar det textavsnittet om Jesus undervisande roll?`

En av de mest häpnadsväckande messiasprofetiorna i Bibeln finns i Jes. 11. Verserna 1–3 beskriver den kommande Messias med begrepp som handlar om utbildning, någon som kommer med kunskap, råd, vishet och förståelse. Hela avsnittet avslutas med ett anmärkningsvärt löfte: ”kunskap om Herren skall uppfylla landet, liksom havet är fyllt av vatten” (Jes. 11:9). Kanske var det en sådan undervisning i Bibeln som inspirerade Ellen White i hennes bok om utbildning till tanken att utbildningsarbetet och arbetet för frälsning är ett och samma arbete (se Vägen till mognad, s. 39, 40).

Läs Joh. 3:1–3. Nikodemos tilltalade Jesus som rabbi och identifierade sedan hans undervisning som en Guds gåva på grund av de tecken Jesus utförde, hans underverk och hans insikter i livets mening. Även om Jesus inte accepterade titeln han fick så accepterade han åtminstone ursprunget till sin gåva att kunna undervisa när han svarade Nikodemos att denne måste bli född på nytt för att se (förstå, likväl som komma in i) Guds rike. Detta innebär att även i Jesus fall kommer auktoriteten att undervisa andra från Gud.

Visst är undervisning en Guds gåva. Den gavs av Gud, togs emot av Jesus och erkänns av dem som har fått gudomlig auktoritet.

`Vilken roll har vi i att se uppfyllelsen av denna profetia om att kunskap om Herren når ut till hela världen?`