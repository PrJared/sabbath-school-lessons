---
title:  Visa män och kvinnor
date:  18/11/2020
---

Ord för skola, studium och utbildning förstås klart i vår tid men är inte vanliga i Bibeln. Mycket vanligare är ordet visdom/vis. T.ex. nämner Gamla testamentet visa män och kvinnor (2 Sam. 14:2; Ords. 16:23).

`Läs 1 Kung. 4:29–34. Var lär de verserna oss om hur viktig visheten är?`

Kung Salomo framställs som en mycket vis man som talade om djur- och växtliv och uttalade ordspråk med stor vishet, vilket syftar på att han gjorde det som en utbildad människa (1 Kung. 4:29–34). Ordspråksboken och Predikaren innehåller många visa lärdomar om olika ämnen som tillskrivs Salomo likväl som andra visa lärare i gamla tider (Ords. 1:1; 25:1; 30:1; 31:1).

Enligt Bibeln liknar visdom mycket vår utbildning idag. För det första är det något som överförs av föräldrar och lärare, särskilt när man är ung (Pred. 12:1), men en människas vishet ökar genom hela livet. För det andra har vishet vanligtvis en mycket praktisk sida. T.ex. lär man sig av myrorna som samlar in på sommaren för att ha tillräckligt på vintern (Ords. 6:6–8).

Men visdomen är inte bara praktisk; den har också en teoretisk sida, för den börjar med tron på Gud och följer vissa grundläggande principer (Ords. 1:7). Visdom hjälper oss att leva ansvarsfullt och till nytta för andra och skyddar oss också från olyckor. Slutligen svarar vishet, precis som utbildning idag, inte på alla förekommande frågor. Men den gör det möjligt för oss att nöja oss med det vi vet medan vi fortsätter att söka efter det som fortfarande är okänt. Det är en bra utgångspunkt från vilken vi kan lära känna Gud och förtrösta på hans nåd. Enligt Jer. 18:18 ses den vise lärarens roll gå hand i hand med prästens och profetens roll. Alla tre ger budskap från Gud till hans folk, i form av vägledning från lagen, råd och särskilda budskap från Gud.

`Hur kan vi lära oss vishet och sedan föra den vidare till våra efterkommande? Varför är det så viktigt för oss som ett folk att göra det?`