---
title:  Missionsnytt
date:  25/12/2020
---

#### Attackerad av farfar

Farfar var en snäll och mild man. Han brukade berätta historier för sin femåriga sondotter Kajal. Han lekte på golvet med sin treåriga sonson Nishant. Men allt förändrades när han råkade ut för en olyckshändelse. På väg hem en dag från mataffären i byn Naorolli i Indien halkade farfar, föll och slog i huvudet. Han lyckades resa sig, men hans vänliga, milda natur var borta. Han skrek när Nishant ville leka med honom. Och när Kajal ville höra en berättelse kastade han stenar på henne. Alla var rädda för farfar, även farmor. Pappa, mamma och farmor tog farfar till olika läkare på stora sjukhus. De tog honom till medicinmännen som lovade att kasta ut onda andar. Farfar fick medicin. Ingenting hjälpte.

”Varför kan inte gudarna hjälpa farfar?” undrade Kajals mamma. Familjen förlorade sin tro på sina stengudar.

Kajals föräldrar flyttade till staden där de öppnade ett litet tvätteri. De försörjde familjen genom att tvätta och stryka kläder åt människor och sökte samtidigt hjälp åt farfar. En söndag bestämde sig pappa och mamma för att gå till en kristen kyrka. Mamma sa att en kund hade sagt att kyrkans pastor kunde hjälpa farfar genom att be till sin Gud. Pappa och mamma var inte kristna, men de var villiga att be till en ny Gud om det skulle hjälpa farfar.

Men det blev problem när hyresvärden som ägde deras enrumslägenhet fick veta att föräldrarna hoppades att Jesus skulle bota farfar. ”Ni människor kan gå i kyrkan och be till Jesus”, sa han. ”Men i så fall får ni inte bo kvar här.”

Familjen blev tvungen att flytta tillbaka till sin by. Nästa lördagsmorgon hörde mamma musik. Hon gick ut på gården och såg att folk satt och sjöng i ett hus som låg tvärs över gatan.

”Vad händer där borta?” frågade hon en granne. ”De firar gudstjänst”, svarade grannen.

I samma ögonblick gick en annan granne förbi och hörde deras samtal. ”Följ med, jag ska dit”, sa grannen som hette Jira. Hon var adventist.

Jira presenterade Kajals mamma för adventistpastorn. Han sa att hon var välkommen att komma in och fira gudstjänst tillsammans med de andra människorna i husförsamlingen. Hon tackade ja men undrade varför de höll sin gudstjänst på lördagen och inte på söndagen.

I slutet av gudstjänsten frågade hon pastorn. ”Jag ska visa dig från Bibeln”, svarade han.

Den veckan började Kajals pappa, mamma och farmor att studera Bibeln. De började med skapelseberättelsen, när Gud vilade på den sjunde dagen och avskilde den som helig. Alla tre gav sina hjärtan till Jesus.

Tyvärr återhämtade sig Kajals farfar aldrig från sin sjukdom. Han dog under den tid som familjen studerade Bibeln.

Idag är Kajal 14 år. Hon och hennes bror studerar vid Adventistsamfundets internatskola i Varanasi. Skolan kommer att få del av den trettonde sabbatens missionsgåva för att bygga ut sina internatbyggnader. Tack för de generösa gåvor som ni kommer att ge idag för att hjälpa Kajals skola och stödja kvartalets övriga speciella projekt i Indien!

