---
title:  De dödas öde
date:  20/12/2020
---

På 1600-talet funderade den franske filosofen Blaise Pascal på mänsklighetens tillstånd. För honom var en sak mycket klar: oavsett hur länge en människa levde (och på den tiden levde de inte så länge) och oavsett hur bra den människans liv var (och livet var inte så fantastiskt på den tiden heller) så skulle den personen förr eller senare dö.

Vad som än kom efter döden skulle dessutom bli längre, oändligt mycket längre, än den korta livslängden före döden. För Pascal var därför de dödas öde det mest logiska som en människa kunde eller borde ta reda på. Han var förvånad över att se människor hetsa upp sig över sådant som ”förlust av en tjänst eller någon inbillad kränkning av ens ära”, men strunta i frågan om vad som händer när de dör.

Pascal hade en poäng. Det är utan tvekan därför Bibeln använder mycket tid till att berätta om löftet som väntar dem som har funnit frälsningen i Jesus, löftet om vad som väntar dem i framtiden.

`Läs följande texter. Vilket hopp ger de oss? Joh. 6:54; Joh. 3:16; 1 Joh. 5:13; 1 Tim. 1:16; Joh. 4:14; 6:40; Jud. 1:21; Tit. 3:7`

Evigt liv blir så meningsfullt i ljuset av korset; i ljuset av korset betyder inget annat än evigt liv någonting. Universums Skapare, han som ”skapat världen” (Heb. 1:2), han i vilken ”vi lever, rör oss och är till” (Apg. 17:28), han, Gud, blev människa och som människa dog han … för vad? För att vi till slut ska förmultna som ett påkört djur vid vägrenen?

Nya testamentet innehåller så många löften om evigt liv, för bara det eviga ger mening med livet. Inte en miljon år eller ens en miljard år här på jorden kan innehålla tillräckligt många goda stunder för att väga upp de onda. Bara evigheten kan väga upp allting.

Pascal hade rätt: jämfört med det som ska komma är vår tid här mycket begränsad. Vår viktigaste uppgift är därför att göra oss redo för den evighet som väntar oss.

`Vad kan göra en människa som inte tror på Gud intresserad av vad som händer efter döden?`