---
title:  Den store Läraren
date:  24/12/2020
---

Som vi har sett under hela detta kvartal var en av Kristus huvuduppgifter här på jorden att vara lärare. Från början av sin verksamhet undervisade Jesus genom både handlingar och gärningar. Han lärde hela tiden sina efterföljare sanningar om sig själv, om Fadern, om frälsningen och om det hopp som väntar oss (se Matt. 5:2; Mark. 4:2; Luk. 19:47; Joh. 6:59).

Det räcker att ögna igenom ett evangelium, vilket som helst av dem, för att hitta Jesus i full gång med att undervisa. Även nu undervisar Herren oss genom sitt Ord, och i den nya världen kommer denna undervisning att fortsätta. Men föreställ dig hur annorlunda det kommer att bli i en tillvaro som inte är påverkad av synden och alla de begränsningar den ger oss.

”Efterhand som åren i evigheten förflyter kommer de att skänka en ständigt rikare och härligare uppenbarelse av Gud och Kristus. Allt eftersom kunskapen växer kommer också kärleken, vördnaden och lyckan att öka. Ju mer människor lär sig om Gud, desto större blir deras beundran för hans karaktär. När Jesus öppnar återlösningens rika skatter för dem och de börjar förstå Guds ofattbara insatser i den stora striden mot Satan, kommer de återlösta att fyllas av en ännu innerligare hängivenhet. Med större jubel slår de på guldharporna, och tiotusen gånger tiotusen och tusen gånger tusen röster förenar sig och växer till en mäktig lovsångskör …

Den stora striden är slut. Synd och syndare finns inte längre. Hela världsalltet är rent. Samstämmighet och glädje går som pulsslag genom hela den väldiga skapelsen. Från honom som skapade allt flyter liv, ljus och glädje ut genom världsalltets oändliga rymder. Allting, från den minsta atom till den största värld, organisk eller oorganisk, förkunnar i fullkomlig skönhet och glädje att Gud är kärlek” (Ellen White: Från mörker till ljus, s. 583).

`Av alla de fantastiska sanningar som vi kommer att lära oss kommer inget att fängsla oss mer än Kristus offer för vår skull. Tänk hur djupt och rikt detta måste vara med tanke på att vi ska studera det genom evigheten. Hur kan du redan nu lära dig att bättre värdesätta vad Jesus har gjort för oss på korset?`