---
title:  En kommande skola
date:  23/12/2020
---

`”Mina kortvariga lidanden väger ju oändligt lätt mot den överväldigande, eviga härlighet de bereder åt mig, som inte riktar blicken mot det synliga utan mot det osynliga. Det synliga är förgängligt, men det osynliga är evigt” (2 Kor. 4:17–18). Vilket hopp ger dessa texter oss? Vad kan dessa osynliga eviga ting vara som vi väntar på och som vi har blivit lovade genom Jesus? Se även Upp. 21:1, 2; Upp. 2:7; 7:14–17.`

Hur verkliga löftena i Jesus än är, hur många goda skäl vi än har att tro på dem, kvarstår det faktum att Bibeln bara ger oss antydningar, glimtar av det som väntar oss. Men en sak kan vi vara säkra på: det kommer att bli underbart, för tänk bara på hur fantastiskt livet kommer att vara i en tillvaro utan syndens härjningar!

All vår smärta, allt vårt lidande, allt vi kämpar med här kommer från synden och dess konsekvenser. Kristus kom för att omintetgöra allt detta, och han kommer att återupprätta jorden till det som Gud från början avsett den till innan synden kom. Och mer än så, det kommer faktiskt att bli bättre! För mitt i all denna härlighet kommer vi för alltid att kunna se ärren i Jesus händer och fötter, priset för vår återlösning.

”Vilket underbart ämne vi har att studera, när hela jorden kommer att visa sig i ’Herrens ljuvlighet’, när slöjan som förmörkar synen på oss dras undan och vi ser den sköna värld som vi nu bara kan se glimtar av genom mikroskop, när vi ser himlens härlighet långt borta genom teleskopet, när synden avskaffas.

Då kan vetenskapsmännen läsa om skapelsen utan att påminnas om det onda. De kan lyssna till rösterna i naturen utan att höra något klagande eller någon underton av sorg. I hela skapelsen kan de se en enda handskrift – i hela universum kan de se Guds namn med stora bokstäver, och på jorden, i havet eller i himlen kommer det inte att finnas några spår kvar av det onda” (Ellen White: Vägen till mognad, s. 323).

`Hur skulle det vara att leva för evigt i en helt ny värld, en värld utan allt det som gör livet så svårt? Vad ser du särskilt fram emot?`