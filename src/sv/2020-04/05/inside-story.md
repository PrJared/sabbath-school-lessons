---
title:  Missionsnytt
date:  30/10/2020
---

#### En dröm som blev verklighet

En mentor skulle varje människa behöva!

Aruni är en ung student på bara 19 år som växte upp i Mocuba i Moçambique. 2017 blev han vald som en av dem som skulle få utbildning och arbeta som rådgivare på sin skola. Det handlade om att vara stöd för yngre elever för att varna dem för olika faror kring hiv och aids, risken för att bli utnyttjade, misshandel och även större frågor kring vad de skulle välja för yrke m.m. Han var en naturlig ledare och organiserade flera skolklubbar där eleverna kunde ta upp många svåra frågor. Klubbarna blev en stor succé.

Aruni var också aktiv i sin adventistförsamling som scoutledare för barn mellan sex och 15 år. Han såg att barnen och ungdomarna i hans församling också behövde diskutera de frågor som han tog upp i skolan. Därför skapade han och ungdomsledaren i kyrkan ett program som var anpassat för församlingsmedlemmar och som behandlade dessa känsliga ämnen.

Men många av församlingens ledare ville inte alls att Aruni och ungdomsledaren skulle börja prata med ungdomarna om så svåra frågor, så de fick inte tillåtelse att starta ungdomsgrupper i sin egen församling.

Men Aruni fortsatte att utbilda sig inom hiv- och aidsrådgivning och jobbade även för ett centrum för behandling av aidssjuka människor. Han var orolig när han såg att även ungdomar i församlingen utsatte sig för risken att bli smittade med hiv.

En dag kom några representanter för ADRA Moçambique till kyrkan och berättade att med stöd från ADRA Sverige skulle de starta ett projekt för ungdomar i församlingen. Projektet hette ”Min hälsa – mitt ansvar”. De förklarade att målet var att barn och ungdomar i området skulle få bättre hälsa och livskvalitet. Ungdomar skulle få möjlighet att göra bättre informerade val i livet, kunna känna tillhörighet i samhället och samtidigt kunna säga nej till skadliga förslag. De skulle också få möjlighet att försörja sig genom att lära sig yrkeskunskaper och tjäna sitt samhälle genom positiva val. Adventistsamfundet skulle vara en av ADRA:s viktigaste partners. ADRA vädjade nu till medlemmarna om att bli frivilliga mentorer, utbilda sig och få stöd för att starta olika ungdomsgrupper.

Aruni trodde knappt sina öron: ”Detta var precis vad jag hade väntat på. Jag hade erfarenheten och utbildning men hade inte själv fått lov att starta denna typ av grupper i min egen församling. Nu skulle jag få denna möjlighet genom ADRA:s stöd. Självklart anmälde jag mig som mentor. Äntligen skulle jag få möjlighet att hjälpa barn och ungdomar i min egen församling att göra bättre och mer hälsosamma val. I längden skulle det leda till en friskare församling!”

Det fantastiska var att efter ett halvår frågade församlingens ledare Aruni om han kunde starta ännu fler grupper i flera andra församlingar. Drömmen hade blivit verklighet; samarbetet mellan ADRA och församlingen hade redan börjat bära frukt!