---
title:  Mästerläraren och försoningen
date:  28/10/2020
---

Mänskliga relationer bryter alltför ofta samman. Vi blir främlingar för varandra. Den som en gång var vår nära vän blir med tiden någon vi inte längre litar på. Men en brusten relation kan helas. När det händer upplever vi ett försoningens under. Få mänskliga upplevelser är så sköna.

`På vilket sätt ligger försoningen i hjärtat av Kristus människoblivande och roll som Mästerlärare? 2 Kor. 5:16–21`

Om vi känner oss välsignade när en relation med en annan människa återupprättas, tänk då hur underbart det känns när vi försonas med Gud! I 2 Kor. 5:16–21 är Paulus tydlig med vem det är som försonar: Gud Fadern svarar för helandet av vår brustna relation med honom. Han gjorde denna försoning ”genom Kristus” (2 Kor. 5:18). ”Ty Gud försonade hela världen med sig genom Kristus” (2 Kor. 5:19).

Men återigen: vi ska inte bara njuta av försoningens glädje. Vi ska lära av Mästerläraren. I sitt människoblivande deltog Jesus i försoningsverket. Även vi inbjuds till att göra det. Gud har försonat oss med sig själv genom Kristus. Nu har vi, med Paulus, fått ”försoningens tjänst” (2 Kor. 5:18).

Kol. 1:15–20 är en annan fantastisk nytestamentlig text om Kristus människoblivande. Den har ofta betraktats som en hymn, vars första hälft talar om Kristus roll i skapelsen (Kol. 1:15–17), medan den andra hälften koncentrerar sig på hans roll i återlösningen (Kol. 1:18–20). Genom Kristus roll som Skaparen och Återlösaren försonar Gud allting med sig själv. Försoningsverket som Gud genomför genom Kristus har en kosmisk räckvidd: ”att genom hans blod på korset stifta fred och försona allt med sig genom honom och till honom, allt på jorden och allt i himlen” (Kol. 1:20).

Fastän vi aldrig kan fatta den kosmiska räckvidden av Mästerlärarens verk som försonare inbjuds vi att delta i ”försoningens tjänst” i vår egen tillvaro (2 Kor. 5:18). Kan det ha varit detta som Jesus hade i tankarna när han bad: ”Liksom du har sänt mig till världen, har jag sänt dem till världen” (Joh. 17:18)?

`På vilka praktiska sätt kan vi återspegla Guds roll som försonare? I vilken situation (om någon) kan du just nu hjälpa människor till försoning med varandra?`