---
title:  Jesus uppenbarar Fadern – 1
date:  25/10/2020
---

`Vilka är apostelns viktigaste påståenden om Jesus i början av Hebreerbrevet? Heb. 1:1–4`

De nytestamentliga författarna betonar upprepade gånger en betydelsefull tanke: Jesus kommer till jorden för att visa människorna vem Fadern är. I gångna tider kom Guds uppenbarelse fragmentariskt genom profeterna, men i Jesus har den slutliga och fullständiga gudsuppenbarelsen kommit.

Jesus är också i sin person ”utstrålningen av Guds härlighet” (Heb. 1:3). Som syndiga människor kan vi inte uthärda full tillgång till Guds härlighet. Som den människoblivne Sonen återspeglar Jesus den härligheten, men den är gömd i Kristus mänsklighet så att vi klart kan förstå Guds karaktär.

Jesus är också ”en avbild av hans väsen” (Heb. 1:3). Det grekiska ordet, charakter, som här översätts som ”avbild” används ibland om det intryck ett sigill gör i vax eller om en bild på ett mynt. Alltså är Jesus en klar och tydlig ”avbild av hans [Guds] väsen” (Heb. 1:3).

Om vi vill lära känna Fadern behöver vi lyssna noga på vad Mästerläraren säger om honom. Vi behöver också se på Mästerläraren. Fadern syns i Sonen.

`Jämför Heb. 1:1–4 med 2 Kor. 4:1–6. Vad säger 2 Kor. 4:1–6 om Jesus, och vad kan vi lära oss av honom?`

När Paulus och hans medarbetare undervisar andra om Gud försöker de återspegla Jesus egen undervisning om Fadern. Som ”Guds avbild” (2 Kor. 4:4) förde Jesus till oss kunskap om Fadern. På liknande sätt undviker Paulus smussel och knep kring Guds Ord och lägger i stället fram sanningen öppet (2 Kor. 4:2).

I skapelsen använde Gud ljus för att skingra mörkret. På liknande sätt har han gett oss sin Son, Jesus, för att skingra falska uppfattningar om honom och visa oss sanningen om Gud. Det är i ”Kristi ansikte” vi kan få den klaraste kunskapen om Gud (2 Kor. 4:6).

`Jesus återspeglade Fadern noggrant, något vi också är kallade att göra som Guds älskade barn: ”Ta alltså Gud till föredöme, som hans älskade barn” (Ef. 5:1). Vad betyder att ”ta … Gud till föredöme”, och vad kan vi lära oss av Jesus om hur vi ska göra det?`