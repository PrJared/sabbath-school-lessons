---
title:  Jesus uppenbarar Fadern – 2
date:  26/10/2020
---

I den gripande prologen i sitt evangelium (Joh. 1:1–18) identifierar Johannes Jesus som det eviga ”Ordet”. Johannes påståenden om Jesus är inte vaga eller begränsade utan frimodiga och har en kosmisk omfattning. Jesus fanns innan världen kom till, från evighet. Jesus är den som verkar i skapelsen (Joh. 1:2, 3). Han är ”människornas ljus” (Joh. 1:2, 3), och som Ordet som kom till världen ger han ”alla människor ljus” (Joh. 1:9).

`Vad ledde Kristus människoblivande till, enligt Johannes? Vilket ljus kom han med i egenskap av Ordet? Vilka kvalifikationer har han att göra det? Joh. 1:14, 18`

”Ljuset infann sig när mörkret i världen var som djupast …

Människorna hade bara ett hopp … om att kunskapen om Gud skulle förnyas.

Det var den kunskapen Jesus kom för att förnya. Han kom för att avskaffa den falska undervisning som hade gett människorna en falsk bild av Gud. Han kom för att visa vad hans lag egentligen innebar och för att i sin karaktär visa hur stor Gud är” (Ellen White: Vägen till mognad, s. 89–91).

Allt Jesus gjorde i sitt liv på jorden hade ett enda syfte: ”att uppenbara Gud och upphöja människan” (Vägen till mognad, s. 97).

`Jesus säger själv: ”Den som har sett mig har sett Fadern” (Joh. 14:9). I vilket sammanhang sade han det? Varför? (Joh. 14:1–14)`

Det är frestande att kritisera Filippos ogenomtänkta ord (Joh. 14:8). Efter år av nära gemenskap med Jesus förstod han fortfarande inte den väsentliga poängen med Jesus människoblivande, att Jesus hade kommit för att visa Faderns karaktär. Kanske finner dagens lärare lite tröst i det faktum att en av Mästerlärarens elever inte klarade det bättre! Filippos ord är förmodligen inte bevarade för att ge oss anledning att kritisera honom utan för att ge oss ett tillfälle att rannsaka oss själva. Hur länge har vi vandrat med Jesus? Har vi förstått Jesus bättre än vad Filippos hade gjort? ”Den som har sett mig har sett Fadern.”