---
title: प्रार्थना
date:  13/01/2020
---

दानिय्येल तुरंत अपने तीन मित्रों को प्रार्थना सभा के लिए बुलाता है और उन्हें बतलाता है कि यदि परमेश्वर स्वप्न और स्वप्न के अर्थ को प्रकट नहीं करता है तो वे मारे जाएँगे। जब कभी भी हम बड़ी समस्या का सामना करते हैं, हमें भी पहचानने की आवश्यकता है कि हमारा परमेश्वर महान है जो अति अनसुलझी चुनौतियों को सुलझा सकता है।

`पढ़ें दानि० 2: 17-23. दो प्रार्थनाएँ कौन-सी हैं जो यहाँ की जाती हैं ?`

इस अध्याय में दो प्रकार की प्रार्थनाओं का वर्णन किया जाता है। पहली प्रार्थना में गिड़गिड़ाहट है, जिसमें दानिय्येल परमेश्वर से स्वप्न और उसके अर्थ को प्रकट करने की गुज़ारिश करता है (दानि० 2: 17-19). इस प्रार्थना के शब्द नहीं दिए गए हैं, परन्तु हमें बतलाया गया है कि दानिय्येल और उसके मित्र " इस रहस्य के विषय में स्वर्ग के परमेश्वर से दया चाहते हैं, ताकि दानिय्येल और उसके मित्र बेबीलोन के बाकी बुद्धिमान पुरुषों के साथ नाश न किये जाएँ" (दानि० 2:18). जैसे वे प्रार्थना करते हैं, परमेश्वर उनकी प्रार्थना का जवाब देता है और राजा के स्वप्न और उसके भेद को प्रकट करता है। हम निश्चित हो सकते हैं कि जब भी हम "स्वर्ग के परमेश्वर से दया" की याचना करते हैं, हमारी प्रार्थनाएँ सुनी जाती हैं, जौभी कि इस नाटकीय ढंग से तो नहीं, क्योंकि दानिय्येल का परमेश्वर हमारा भी परमेश्वर है।

उनकी गिड़गिड़ाहट पर प्रतिक्रिया स्वरूप परमेश्वर के जवाब देने पर, दानिय्येल और उसके मित्र धन्यवादी और प्रशंसा की प्रार्थना करने लगे। वे ज्ञान का स्रोत होने के लिये और प्रकृति एवं राजनीतिक इतिहास का नियंत्रक होने के लिए परमेश्वर की प्रशंसा करते हैं। यहाँ पर एक महत्त्वपूर्ण पाठ है जिससे हम सीख ले सकते हैं। जब हम बहुत-सी चीजों के लिए परमेश्वर से प्रार्थना और याचना करते हैं, कितनी बार हमने हमारी प्रार्थनाओं के उत्तर देने के लिए उसे प्रशंसा और धन्यवाद दिए हैं? दस कोढ़ियों के साथ यीशु का अनुभव मानव अंतर्ज्ञान का उपयुक्त चित्रण पेश करता है। दस में से जिन्होंने चंगाई पायी है, केवल एक “परमेश्वर को महिमा" देने के लिए वापस आया। (लूका 17: 18)। दानिय्येल की प्रतिक्रिया धन्यवाद ज्ञापन और प्रशंसा की महत्ता की ही याद हमें नहीं दिलाती वरन् उस परमेश्वर के चरित्र को भी प्रकट करती है जिसे हम प्रार्थना करते हैं। जब हम उसे प्रार्थना करते हैं हम उस पर भरोसा करते हैं कि वह हमारी भलाई के लिए करता है, और इस लिए हमें हमेशा उसे प्रशंसा और धन्यवाद देना चाहिए।

`पढ़ें भजन 138. इस धन्यवादी प्रार्थना से आप क्या सीख ले सकते हैं जो आप की कैसी भी परिस्थिति में परमेश्वर के प्रति धन्यवादी होने सीखने में आप की मदद कर सकती है?`