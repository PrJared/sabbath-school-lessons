---
title:  I. Aukščiausia Dievo valdžia
date:   05/01/2020
---

Iš pirmo žvilgsnio Danieliaus knyga prasideda niūriu pralaimėjimu. Judas pasidavė Nebukadnecarui ir šventyklos indai buvo išgabenti iš Jeruzalės į Šinaro kraštą. Žodis „Šinaras“ Rašte pavartotas Pr 11, 2, nusakant Babelio bokšto vietą. Šinaras yra grėsmingas ženklas, nes jis susijęs su atviro nepaklusnumo Dievui projektu. Bet net jei Babelio statytojai nesugebėjo pasiekti dangaus, išoriniai ženklai rodė, kad Nebukadnecaras ir jo dievai, esantys Šinaro krašte, nugalėjo Izraelio Sandoros Dievą.

Vis dėlto pirmosios Danieliaus knygos eilutės aiškiai parodo, kad Jeruzalės pralaimėjimas nėra priskiriamas pranašesnei Babilono karaliaus galiai; greičiau tai įvyko, nes Judo karalių Jehojakimą Viešpats atidavė jam [Nebukadnecarui] į rankas (Dan 1, 2). Daug anksčiau Dievas skelbė, kad jei Jo tauta Jį pamirštų ir nesilaikytų Sandoros, Jis juos siųs nelaisvėn į svetimą kraštą. Taigi Danielius žino, kad už Babilono karinės galios stovi ir istoriją nulemia dangaus Dievas. Būtent šis aiškus Dievo aukščiausios galios matymas palaiko šiuos jaunus vyrus ir suteikia jiems jėgų ir drąsos stoti prieš Babilono imperijos pagundas ir spaudimą.

`1. Perskaitykite 2 Kar 21, 10–16; 2 Kar 24, 18–20 ir Jer 3, 13. Kodėl Dievas atiduoda Judą ir Jeruzalę į babiloniečių rankas?`
														
Mums susidūrus su dvidešimt pirmojo amžiaus iššūkiais turime atgaivinti Dievo suvokimą, kuris itin ryškiai atsispindi Danieliaus knygoje. Pasak šios knygos, Dievas, kuriam mes tarnaujame, ne tik per savo aukščiausią valdžią nulemia istorijos galias, bet ir gailestingai įsiterpia į savo tautos gyvenimą, kad suteiktų jai būtiną pagalbą, kai ateina metas tokiam poreikiui. Vėliau tyrinėsime, kad tai, ką Dievas padarė dėl žydų nelaisvėje, Jis padarys dėl savo tautos paskutiniaisiais laikais, nepaisant įvairių išpuolių prieš ją ir jos tikėjimą.

`Kokie iššūkiai dabar tenka jūsų tikėjimui dėl išorinių šaltinių, dėl bažnyčios arba dėl jūsų asmeninių charakterio trūkumų? Kaip jūs galite išmokti pasikliauti Dievo galia, padedančia jums įveikti viską, kas jus ištinka?`
