---
title:  III. Tvirtas sprendimas
date:   07/01/2020
---

`3. Perskaitykite Dan 1, 7–20. Kokius du veiksnius mes čia matome: Danieliaus laisvą valią ir Dievo įsikišimą? Koks dar svarbus principas taip pat čia yra?`
														
Atrodo, kad keturi žydai belaisviai neprieštarauja babiloniečių vardams. Labiausiai tikėtina, kad jie dėl to negalėjo nieko padaryti, išskyrus žydiškų vardų naudojimą tarpusavyje. Bet kalbant apie maistą ir vyną nuo karaliaus stalo, neabejotina, kad jų galioje, ar juos vartoti, ar ne. Taigi čia labai svarbus keturių vyrų apsisprendimas.

Tačiau, jei pareigūnas gali pakeisti jų vardus, vadinasi jis taip pat gali pakeisti meniu. Yra dvi priežastys, dėl kurių keturi jaunuoliai neketino valgyti nuo karaliaus stalo.

Pirma, karaliaus stalo valgiuose galėjo būti nešvarių gyvulių mėsos (Kunigų 11). Antra, maistas pirmiausia pateikiamas stabui ir tada siunčiamas karaliui suvartoti. Taigi, kai Danielius, negudraudamas ir be apgaulės, aiškiai nurodo, kad jo prašymas susijęs su religine motyvacija, t. y., rūmų maistas jį ir jo draugus suterš (Dan 1, 8), jis elgiasi labai drąsiai.

Žvelgiant į Danieliaus ir Babilono pareigūno sąveiką išryškėja keletas svarbių punktų. Pirma, Danielius, atrodo, gerai supranta sudėtingą pareigūno padėtį, todėl pasiūlo išmėginimą. Dešimties dienų vartojant alternatyvius patiekalus turėtų pakakti, kad būtų galima pamatyti tokios mitybos naudą ir tokiu būdu paneigti pareigūno būgštavimus. Antra, Danieliaus įsitikinimas, kad toks teigiamas rezultatas pasimatys per tokį trumpą laikotarpį kyla iš visiško pasitikėjimo Dievu. Trečia, sprendimas maitintis daržovėmis ir vandeniu nurodo į maistą, kurį Dievas žmonijai suteikė pasaulio sukūrimo metu (žr. Pr 1, 29), ir tai galbūt padarė įtaką Danieliaus apsisprendimui. Galų gale, kokia mityba galėtų būti geresnė, nei ta, kurią Dievas mums davė pradžioje?

`Kas yra itin svarbu dėl Danieliaus laisvo apsisprendimo, atveriančio kelią Dievui veikti būtent taip (žr. Dan 1, 9)? Kokias pamokas čia galime įžvelgti dėl mūsų apsisprendimų svarbos? Kaip mūsų pasitikėjimas Dievu turėtų paveikti mūsų sprendimus?`
