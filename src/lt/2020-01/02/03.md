---
title:  II. Tikėjimas patiriant spaudimą
date:   06/01/2020
---

`2. Perskaitykite Danieliaus 1. Prie kokio spaudimo teko prisitaikyti šiems jauniems vyrams?`
														
Babilone šiems keturiems jauniems vyrams teko didžiausias iššūkis jų tikėjimui ir įsitikinimams – jie pasirenkami konkretiems mokymams, kad tarnautų karaliui. Senovės karaliai dažnai išsirinkdavo savo geriausius belaisvius, kad jie tarnautų karaliaus rūmuose ir taip taptų ištikimi karaliui ir juos nugalėjusios imperijos dievams. Iš tiesų visas procesas buvo skirtas tam tikros rūšies atvertimui ir apmokymui, kuris pakeistų pasaulėžiūrą. Šio proceso dalis buvo žydų belaisvių vardų pakeitimas. Naujas vardas rodo nuosavybės ir likimo pakeitimą. Duodami belaisviams naujus vardus, babiloniečiai rodė savo galią ir vertė juos įsisavinti Babilono vertybes ir kultūrą. Jų tikrieji vardai, nurodantys į Izraelio Dievą, pakeičiami tokiais, kurie teikia garbę kitataučių dievybėms. Be to, karalius įsakė, kad jaunuoliai valgytų nuo jo stalo. Karaliaus maisto valgymas senovėje turėjo didelę įtaką. Tai reiškė visišką ištikimybę karaliui ir atspindėjo priklausomybę nuo jo. Kadangi maistas paprastai buvo aukojamas ir imperijos dievui ar dievams, valgymas taip pat turėjo didelę religinę reikšmę. Akivaizdu, kad tai reiškė karaliaus garbinimo sistemos priėmimą ir dalyvavimą joje.

Taigi Danielius ir jo draugai atsiduria sudėtingose aplinkybėse. Kad jie liktų ištikimi Dievui ir ištvertų didžiulę imperinės sistemos galią, reikia stebuklo. Be to, Babilono miestas taip pat buvo žmogiškųjų pasiekimų išraiška. Babilono šventyklų architektūrinis grožis, kabantys sodai ir Eufrato upė, vingiuojanti per visą miestą, perteikė neįveikiamą galybę ir šlovę. Taigi Danieliui ir jo draugams siūloma paaukštinimo ir mėgavimosi šios sistemos privalumais ir klestėjimu galimybė. Jie gali nebebūti žydų belaisviai ir tapti karališkais pareigūnais. Ar jie eis į kompromisą ir žengs lengvu keliu į šlovę?

`Kaip šie vaikinai galėjo, pateisindami sprendimą, pakenkti savo įsitikinimams? Kaip dabar jums gali tekti panašūs iššūkiai?`
