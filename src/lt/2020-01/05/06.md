---
title:  V. Nuolankus ir dėkingas
date:   30/01/2020
---

`6. Atgailaujantis karalius pareiškia: „Visi žemės gyventojai yra tarsi niekas“ (Dan 4, 32). Atsižvelgiant į kontekstą, kokią svarbią mintį jis išreiškia?`
														
Kaip žinome, kad Nebukadnecaras iš tikrųjų priėmė gyvąjį Dievą? Didelis įrodymas yra tai, kad pats Nebukadnecaras yra Danieliaus 4 autorius. Iš tikrųjų didžioji šio skyriaus dalis primena laiško, kurį karalius išplatino savo didžiulei karalystei, nuorašą. Šiame laiške karalius pasakoja apie savo puikybę ir beprotybę, ir nuolankiai pripažįsta Dievo įsikišimą į jo gyvenimą. Senovės monarchai retai rašė apie save ką nors menkinančio. Beveik visi senoviniai dokumentai, kuriuos mes žinome, šlovina karalių. Todėl toks dokumentas, kuriame karalius pripažįsta savo puikybę ir žvėrišką elgesį, rodo tikrą atsivertimą. Be to, rašydamas laišką, kuriame atsispindi jo patyrimas ir nuolankiai išpažįstama aukščiausia Dievo valdžia, karalius elgiasi kaip misionierius. Jis nebegali laikyti sau to, ką patyrė ir išmoko iš gyvojo Dievo. Tad tai, ką mes čia matėme karaliaus maldoje ir gyriuje (Dan 4, 34–37), atskleidžia tikrą Jo patyrimą.

Dabar karalius vadovaujasi kitokiu vertybių sąvadu ir gali suvokti žmogiškos galios ribas. Didingoje padėkos maldoje karalius išaukština Danieliaus Dievo galią ir pripažįsta, kad „visi žemės gyventojai yra tarsi niekas“ (Dan 4, 32). Tai reiškia, kad žmonės neturi nieko, kuo galėtų pasigirti. Taigi šis paskutinis žvilgsnis į Nebukadnecarą Danieliaus knygoje parodo karalių nuolankų ir dėkingą, šlovinantį Dievą ir įspėjantį mus dėl puikybės.

Žinoma, Dievas ir šiandien keičia gyvenimus. Nesvarbu, kokie išdidūs ar nuodėmingi gali būti žmonės, Dievas yra gailestingas ir galingas, kad maištaujančius nusidėjėlius padarytų dangaus Dievo vaikais.

`Perskaitykite Fil 2, 1–11. Ką mes čia randame, kas turėtų išnaikinti puikybę mūsų gyvenime?`
