---
title:  II. Pranašo įspėtas
date:   27/01/2020
---

`3. Perskaitykite Dan 4, 24. Be įspėjimo apie tai, kas nutiks, ką Danielius sako karaliui ir kodėl? (Taip pat žr. Pat 14, 31.)`
														
Danielius ne tik paaiškina sapną, bet ir nurodo Nebukadnecarui išeitį iš jo padėties: „Todėl, o karaliau, tebūna tau priimtinas mano patarimas: išpirk savo nuodėmes teisumo darbais, o savo nusikaltimus – gailestingumu vargšams. Tuomet tavo gerovė bus patvari“ (Dan 4, 27).

Nebukadnecaras vykdo didžiulius statybos darbus Babilone. Sodai, kanalų sistema, šimtai šventyklų ir kitų statybų projektų paverčia miestą vienu iš senovės pasaulio stebuklų. Tačiau tokia didybė ir grožis, bent jau iš dalies, pasiekiami išnaudojant vergų darbo jėgą ir nesirūpinant vargšais. Be to, imperijos turtai naudojami siekiant patenkinti karaliaus ir jo palydos malonumus. Taigi Nebukadnecaro puikybė ne tik neleidžia jam pripažinti Dievo, dėl jos jis nepaiso vargšų patiriamų sunkumų. Atsižvelgiant į ypatingą rūpestingumą, kurį Dievas parodo vargšams, nestebina tai, kad iš kitų galimų nuodėmių, kurias Danielius galėjo pabrėžti karaliui, jis išskyrė vargšų nepaisymo nuodėmę.

Žinia Nebukadnecarui jokiu būdu nėra nauja. Senojo Testamento pranašai dažnai įspėjo Dievo tautą dėl vargšų engimo. Iš tiesų ryškiausia tarp nuodėmių, lėmusių karaliaus tremtį, yra nesirūpinimas vargšais. Galų gale užuojauta vargšams yra aukščiausia krikščioniškos meilės išraiška; ir priešingai, vargšų engimas ir nesirūpinimas jais yra paties Dievo užsipuolimas. Rūpindamiesi vargšais mes pripažįstame, kad Dievui priklauso viskas, o tai reiškia, kad mes ne savininkai, o tik Dievo nuosavybės prievaizdai.

Tarnaudami kitiems savo nuosavybe mes gerbiame Dievą ir pripažįstame Jo valdžią. Dievo nuosavybė turėtų apibrėžti medžiaginio turto vertę ir paskirtį. Čia Nebukadnecaras nuvilia, ir mes taip pat rizikuojame, jei nepripažįstame Dievo aukščiausios teisės mūsų pasiekimų atžvilgiu ir neparodome šios tikrovės pripažinimo padėdami vargšams.
