---
title:  IV. Kita galia
date:   18/03/2020
---

`5. Perskaitykite Dan 11, 29–39. Kokia yra ši galia, atsirandanti po pagoniškos Romos?`
														
Dan 11, 29–39 nurodo į naują galios sistemą. Nors ši sistema tęsiasi su pagoniškąja Romos imperija ir paveldi kai kurias jos pirmtako savybes, tuo pačiu metu atrodo, kad kai kuriomis savybėmis ji skiriasi. Raštas sako, kad „šį kartą viskas nesibaigs, kaip anksčiau“ (Dan 11, 29). Žiūrėdami toliau matome, kad ji veikia kaip religinė galia. Jos tikslas – užsipulti daugiausia Dievą ir Jo tautą. Pažvelkime į kai kuriuos šio karaliaus veiksmus.

Pirma, „jis išlies pyktį ant šventosios sandoros“ (Dan 11, 30). Tai turi būti nuoroda į Dievo išganymo Sandorą, kuriai šis karalius prieštarauja.

Antra, šis karalius telks pajėgas, kurios „išniekins šventyklą“ ir pašalins „kasdieninę deginamąją auką“ (Dan 11, 31). Danieliaus 8 skyriuje pažymėjome, kad mažasis ragas išardo Dievo „šventyklos“ pamatą ir atima „kasdieninę deginamąją auką“ (Dan 8, 11). Tai turi būti suprantama kaip dvasinis puolimas prieš Kristaus tarnavimą dangiškoje šventykloje.

Trečia, po šventyklos užpuolimo ši galia pastato „siaubingąją pabaisą“ Dievo šventykloje. Paralelinė išraiška – siaubą kelianti nuodėmė – nurodo į mažojo rago atsimetimą ir maištą (Dan 8, 13).

Ketvirta, ši galia persekioja Dievo tautą: „Kai kurie išmintingųjų kris, kad būtų išmėginti ugnyje, išgryninti ir padaryti švarūs iki laikų pabaigos“ (Dan 11, 35). Tai mums primena mažąjį ragą, kuris nubloškė žemėn keletą žvaigždžių iš dangaus Galybių ir sutrypė jas (Dan 8, 10; palyginkite su Dan 7, 25).

Penkta, šis karalius aukštins save ir laikys save „didesniu už bet kokį dievą, jis kalbės baisius dalykus prieš dievų Dievą“ (Dan 11, 36). Nestebina ir tai, kad mažasis ragas taip pat turi „įžūliai kalbančią burną“ (Dan 7, 8), net prieš Dievą (Dan 7, 25).

`Galima paminėti ir kitus panašumus, tačiau, atsižvelgiant į tai, ką tyrinėjome Danieliaus 7 ir 8, kas yra ši galia ir kodėl mums itin svarbu, nepaisant socialinio spaudimo, likti tvirtiems dėl mūsų tapatybės?`
