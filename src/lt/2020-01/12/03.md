---
title:  II. Sirijos ir Egipto pranašystės
date:   16/03/2020
---

`3. Perskaitykite Dan 11, 5–14. Kas čia rutuliojasi?`
														
Po Aleksandro Didžiojo mirties didžiulę Graikijos imperiją pasidalijo jo keturi generolai. Du iš jų – Seleukas Sirijoje (šiaurėje) ir Ptolemėjas Egipte (pietuose) sukūrė dinastijas, kurios tarpusavyje kovojo dėl žemės kontrolės.

Dauguma Rašto tyrinėtojų supranta, kad karai tarp šiaurės karaliaus ir pietų karaliaus, išpranašauti Dan 11, 5–14, yra nuoroda į daugybę mūšių, susijusių su šiomis dviem dinastijomis. Pasak pranašystės, šias dvi dinastijas bus mėginama suvienyti santuoka, tačiau ši sąjunga bus trumpa (Dan 11, 6). Istoriniai šaltiniai mums sako, kad Seleuko I anūkas Antiochijus II Teos (261–246 m. prieš Kristų) vedė Egipto karaliaus Ptolemėjo II Filadelfo dukrą Berenikę. Tačiau ši sąjunga buvo trumpa ir netrukus prasidėjo tiesiogiai su Dievo tauta susijęs konfliktas. Taigi Danieliaus 11 nagrinėja keletą svarbių įvykių, kurie per šimtmečius po to, kai pranašo Danieliaus nebebus, palies Dievo tautą.

Vėlgi galime savęs paklausti, kodėl Viešpats iš anksto apreiškia visas šias detales apie karus, susijusius su dėl viršenybės toje pasaulio dalyje kovojančiomis karalystėmis. Priežastis paprasta – šie karai paveikia Dievo tautą. Taigi Viešpats iš anksto paskelbia, kad bus daug iššūkių, su kuriais Jo tauta susidurs ateityje. Be to, Dievas yra istorijos Viešpats, o lygindami pranašišką įrašą su istoriniais įvykiais galime pamatyti, kad pranašiškas žodis yra įvykdytas taip, kaip buvo numatyta. Dievas, išpranašavęs tas besikeitusias helenistines karalystes, žino ateitį. Jis vertas mūsų pasikliovimo ir pasitikėjimo. Dievas yra didis, o ne žmogaus vaizduotės sukurtas stabas. Jis ne tik viešpatauja istorinių įvykių eigai, bet gali viešpatauti ir mūsų gyvenimui, jei leisime Jam tai padaryti.

`Perskaitykite Iz 46, 9–10. Kokią elementarią krikščionišką teologiją ir didžią viltį galime įžvelgti šiose dviejose eilutėse? Pagalvokite, kokia baisi būtų dešimta eilutė, jei Dievas nebūtų maloningas ir mylintis, bet kerštingas ir piktas.`
