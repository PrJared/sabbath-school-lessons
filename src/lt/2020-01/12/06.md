---
title:  V. Paskutinieji įvykiai
date:   19/03/2020
---

`6. Perskaitykite Dan 11, 40–45. Kas čia vyksta?`
														
Toliau pateiktos frazės padeda mums suprasti šias eilutes:

Laikų pabaiga – šis posakis vartojamas tik Danieliaus knygoje (Dan 8, 17; Dan 11, 35. 40; Dan 12, 4. 9). Danieliaus knygos pranašysčių tyrinėjimas parodo, kad laikų pabaiga tęsiasi nuo popiežiaus kritimo 1798 m. iki mirusiųjų prisikėlimo (Dan 12, 2).

Šiaurės karalius – šis vardas pirmiausia geografiškai žymi Seleukidų dinastiją, bet paskui jis reiškia pagonišką ir galiausiai popiežišką Romą. Todėl jis nusako ne geografinę vietovę, bet dvasinį Dievo tautos priešą. Be to, taip pat dera atkreipti dėmesį, kad šiaurės karalius simbolizuoja gyvojo Dievo klastotę, ir kuris Rašte yra siejamas su šiaure (Iz 14, 13).

Pietų karalius – šis vardas pirma žymi Ptolemėjo dinastiją Egipte, į pietus nuo Šventosios žemės. Tačiau pranašystei rutuliojantis jis įgyja teologinę pusę, ir kai kurie mokslininkai jį sieja su ateizmu. E. Vait Apr 11, 8 minimą Egiptą įvardijo kaip ateizmą (Didžioji kova, 233 p.).

Garbingas šventasis kalnas – Senajame Testamente šis posakis buvo sietinas su Sionu, Izraelio sostine ir širdimi, geografiškai įsikūrusia pažadėtame krašte. Po Kryžiaus Dievo tautos nebeapibrėžia etninės ir geografinės ribos. Todėl šventasis kalnas turi simbolizuoti Dievo tautos išplitimą visame pasaulyje.

Taigi galbūt šiuos įvykius galime aiškinti taip:

(1) Pietų karalius puola šiaurės karalių – Prancūzijos revoliucija bandė išnaikinti religiją ir nugalėti popiežių, bet tai nepavyko. (2) Šiaurės karalius puola ir nugali pietų karalių – religijos pajėgos, vadovaujamos popiežiaus ir jo sąjungininkų, galiausiai įveikia ateizmo jėgas ir sudaro koaliciją su nugalėtu priešu. (3) Edomas ir Moabas bei didžioji Amono dalis išsigelbės – kai kurie iš tų, kurie nebuvo priskiriami prie ištikimos Dievo tautos, prisijungs paskutinę valandą. (4) Šiaurės karalius ruošis užpulti garbingąjį šventą kalną, bet gaus galą – blogio jėgos sunaikinamos ir įsteigiama Dievo karalystė.

`Kaip galime guostis tuo, kad galų gale Dievas ir Jo tauta bus pergalingi?`
