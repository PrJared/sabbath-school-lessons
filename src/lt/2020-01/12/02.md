---
title:  I. Pranašystės apie Persiją ir Graikiją
date:   15/03/2020
---

`1. Perskaitykite Dan 11, 1–4. Kas čia mums primena kai kurias anksčiau tyrinėtas Danieliaus knygos pranašystes?`
														
Gabrielius pasako Danieliui, kad Persijoje vis dar iškils trys karaliai. Po jų bus ketvirtas karalius, turtingesnis už visus, ir jis išprovokuos graikus. Po Kyro vienas po kito trys karaliai valdo Persiją – Kambizas (530–522 m. prieš Kristų), „Apsišaukėlis Smerdis“ (522 m. prieš Kristų) ir Darijus I (522–486 m. prieš Kristų). Ketvirtasis karalius yra Kserksas, Esteros knygoje minimas kaip Ahasveras. Jis yra labai turtingas (Est 1, 1–7) ir suburia didžiulę kariuomenę įsiveržimui į Graikiją, kaip išpranašauta. Tačiau, nepaisant jo galios, jį sustabdys mažesnė stiprių graikų karinė jėga.

Nesudėtinga atpažinti Aleksandrą Didįjį kaip galingą karalių, pasirodantį Dan 11, 3, kuris tampa absoliučiu senovės pasaulio valdovu. Jis mirė 32 metų, nepalikdamas įpėdinio imperijai valdyti. Taigi jo karalystę pasidalijo keturi generolai – Seleukui teko Sirija ir Mesopotamija, Ptolemėjui – Egiptas, Lisimakui – Trakija ir dalis mažosios Azijos, o Kasandrui – Makedonija ir Graikija.

`2. Palyginkite Dan 11, 2–4 ir Dan 8, 3–8. 20–22. Kaip šios eilutės kartu padeda čia atpažinti Aleksandrą?`
														
Ko galime išmokti iš šių pavadinimų, datų, vietovių ir istorinių įvykių? Pirma, paaiškėja, kad pranašystė įvykdoma, kaip sakė Dievo pasiuntinys. Dievo Žodis niekada nenuvilia. Antra, Dievas yra istorijos Viešpats. Mes galime susidaryti įspūdį, kad politinių jėgų, lyderių ir karalių atsiradimą lemia imperatorių, diktatorių ir įvairiausių politikų ambicijos. Tačiau Raštas apreiškia, kad Dievas viešpatauja ir yra aukščiau už visus ir Jis istoriją pakreipia pagal savo tikslą, kai galiausiai blogis bus sunaikintas ir įsteigta amžina Dievo karalystė.
