---
title:  III. Užtarimo vertė
date:   03/03/2020
---

`4. Perskaitykite Dan 9, 5–13. Kuo reikšminga tai, kad Danielius nuolat sako, jog „mes“ elgėmės nedorai, priskirdamas sau nuodėmes, kurios galiausiai lėmė šią nelaimę tautai?`
														
Danieliaus malda yra tik viena iš daug reikšmingų užtariančių maldų Rašte. Tokios maldos paliečia Dievo širdį, atitolindamos teismą ir išlaisvindamos iš priešų. Kai Dievas buvo pasirengęs sunaikinti visą žydų tautą, Mozės užtarimas atitolino Jo ranka (Iš 32, 7–14; Sk 14, 10–25). Net kai baisi sausra grasino suniokoti kraštą, Dievas išgirdo Elijo maldą ir išliejo lietų, kad atgaivintų žemę (1 Kar 18).

Mums meldžiantis už šeimos narius, draugus ir kitus žmones ar aplinkybes, Dievas išgirsta mūsų maldas ir gali įsikišti. Kartais laiko gali praeiti daugiau, kol bus atsakyta į maldą, bet mes galime būti užtikrinti, kad Dievas niekada nepamiršta savo vaikų poreikių (žr. Jok 5, 16).

Šiuo atveju Danielius atliko tarpininko ir užtarėjo vaidmenį tarp Dievo ir žmonių. Tyrinėdamas Raštus pranašas suprato, kokie nuodėmingi pasidarė žmonės, laužydami Dievo įstatymus ir atsisakydami klausyti Dievo įspėjimų. Taigi pripažindamas jų beviltišką dvasinę būklę, Danielius meldžia išgydymo ir atleidimo. Bet pranašas taip pat susitapatina su savo tauta. Kai kuriais atvejais Danielius parodo Kristaus kaip mūsų tarpininko vaidmenį (Jn 17). Tačiau yra esminis skirtumas – Kristus yra nenusidėjęs (Hbr 4, 15), todėl Jam nereikia išpažinti asmeninės nuodėmės ar atnašauti auką už atleidimą (Hbr 7, 26–27). Tačiau Jis išskirtinai susitapatina su nusidėjėliais: „Tą, kuris nepažino nuodėmės, Jis dėl mūsų pavertė nuodėme, kad mes Jame taptume Dievo teisumu“ (2 Kor 5, 21).

`„Jei paimtumėte viską, kas žmoguje gera, šventa, kilnu ir miela, ir tai pristatytumėte Dievo angelams kaip dalį žmogaus sielos išgelbėjime ar kaip nuopelnus, pastangos būtų atmestos kaip išdavystė“ (E. Vait, „Faith and Works“, 24 p.). Ko šie žodžiai mus moko apie tai, kad mums reikia Tarpininko?`
