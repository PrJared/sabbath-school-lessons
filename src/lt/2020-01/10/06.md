---
title:  V. Pranašiškas kalendorius
date:   05/03/2020
---

Pasibaigus 2300 vakarų ir rytmečių regėjimui pranašas yra nustebęs, nes negali jo suprasti (Dan 8, 27). Po dešimties metų Gabrielius padėjo Danieliui suprasti regėjimą (Dan 9, 23). Pastarasis apreiškimas pateikia trūkstamą informaciją ir atskleidžia, kad Mesijo darbas turi būti atliktas septyniasdešimties savaičių pabaigoje. Atsižvelgiant į metų ir dienos principą ir išpranašautų įvykių eigą, septyniasdešimt savaičių turi būti suprantamos kaip 490 metų. Šio laikotarpio pradžia yra įsakymas atkurti ir atstatyti Jeruzalę (Dan 9, 25). Šį įsakymą davė karalius Artakserksas 457 m. prieš Kristų. Jis leido Ezros vadovaujamiems žydams atkurti Jeruzalę (Ezr 7). Pasak Rašto, septyniasdešimt savaičių yra skirtos. Tai rodo, kad 490 metų laikotarpis buvo atskirtas iš didesnio laikotarpio, t.y. 2300 metų, minimų 8 skyriaus regėjime. Iš to kyla, kad 2300 metų ir 490 metų pradžia turi būti ta pati, t.y. 457 m. prieš Kristų.

Septyniasdešimties savaičių pranašystė yra suskirstyta į tris dalis – septynias savaites, šešiasdešimt dvi savaites ir septintąją savaitę.

Septynios savaitės (49 metai) greičiausiai reiškia laiką, kai Jeruzalė bus atstatoma. Po šių septynių savaičių bus šešiasdešimt dvi savaitės (434 m.), privedančios prie „pateptojo vado“ (Dan 9, 25). Taigi 483 m. po Artakserkso įsakymo, t.y. 27 m. po Kristaus, Jėzus Mesijas yra patepamas ir pakrikštijamas Šventosios Dvasios Jo misijai.

Septyniasdešimtą savaitę rutuliosis kiti esminiai įvykiai: (1) „Pateptasis bus nužudytas“ (Dan 9, 26), tai reiškia Kristaus mirtį; (2) „Vieną septynetą Jis (pateptasis) sudarys stiprią Sandorą su daugeliu“ (Dan 9, 27). Tai yra ypatinga Jėzaus ir apaštalų misija žydų tautai. Ji vykdoma paskutinę „savaitę“ nuo 27 m. po Kristaus iki 34 m. po Kristaus; (3) „Per pusę septyneto sustabdys aukojimą ir atnašavimą“ (Dan 9, 27). Praėjus trejiems su puse metų po Jo krikšto (t.y. savaitės viduryje), Jėzus priveda aukojimo sistemą prie pabaigos ta prasme, kad ji daugiau nebeturi pranašiškos reikšmės, nes Jis pasiaukojo kaip galutinė ir nepriekaištinga Naujosios Sandoros atnaša, taip panaikindamas gyvulių aukojimą. Paskutinė 70 savaičių pranašystės savaitė baigiasi 34 m. po Kristaus, kai Steponas miršta kankinio mirtimi ir Evangelijos žinia pasiekia ne tik žydus, bet ir pagonis.

`Perskaitykite Dan 9, 24–27. Net esant didžiai Mesijo vilčiai ir pažadui mes skaitome apie smurtą, karą, nuniokojimą. Kaip ši viltis gali padėti mums užtikrinti, kad net gyvenimo nelaimėse vis dar yra viltis?`
