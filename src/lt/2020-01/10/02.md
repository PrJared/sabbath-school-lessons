---
title:  I. Dievo žodžio svarba
date:   01/03/2020
---

`1. Perskaitykite Dan 9, 1–2. Danielius sako stengęsis „suvokti knygose“ pranašystę, kurią jis itin atidžiai tyrinėjo. Kokią Rašto knygą ar knygas jis turėjo omeny?`
														
Tyrinėjant šią maldą paaiškėja, kad ji kyla iš ankstesnio Dievo apreiškimo Mozei ir pranašams. Supratęs iš Jeremijo ritinio, kad jo nelaisvės laikotarpis truks septyniasdešimt metų (žr. Jer 25, 11–12; Jer 29, 10), Danielius suvokia jo išgyvenamos istorinės akimirkos svarbą.

Atminkite, kad Danielius čia maldėsi 539 m. prieš Kristų, tais metais, kai persų imperija nugalėjo Babiloną. Taigi praėjo beveik septyniasdešimt metų nuo tada, kai Nebukadnecaras užkariavo Jeruzalę ir sugriovė šventyklą. Todėl, pasak Jeremijo pranašystės, Dievo tauta netrukus sugrįš į savo tėvynę. Pasitikėdamas Dievo Žodžiu, Danielius žino, kad netrukus jo tautai įvyks kažkas svarbaus, ir kad, kaip Dievas pažadėjo savo Žodyje, netrukus pasibaigs tremtis Babilone ir žydai sugrįš į savo namus.

Iš jam pasiekiamų Raštų tyrinėjimo, Danielius taip pat supranta, kad jo tautos nuodėmės yra itin rimtos. Kadangi žydai nesilaikė Sandoros, jie nutraukė santykius su Dievu; taigi neišvengiamas padarinys yra tremtis (Kun 26, 14–45). Taigi Dievo apreiškimo tyrinėjimas suteikia Danieliui supratimą apie laikus ir pastūmėjo jį suvokti skubumą, kad būtina kreiptis į Dievą vardan tautos.

Artinantis paskutiniosioms Žemės istorijos dienoms mums reikia daugiau nei kada nors tyrinėti ir gyventi laikantis Dievo Žodžio. Tik Raštas gali suteikti mums autoritetingą pasaulio, kuriame mes gyvename, paaiškinimą. Galų gale Šventasis Raštas pasakoja apie didžiąją kovą tarp gėrio ir blogio bei atskleidžia, kad žmogiškoji istorija baigsis blogio sunaikinimu ir amžinos Dievo karalystės įkūrimu. Kuo daugiau tyrinėjame Raštą, tuo geriau galime suprasti šiuolaikines pasaulio aplinkybes ir mūsų vietą jame, taip pat suvokti mūsų viltį, kurios pasaulis nesuteikia.

`Kaip Raštas padeda mums iki tam tikro laipsnio suprasti pasaulį, kuris pats savaime gali itin lengvai atrodyti visiškai nesuvokiamas?`
