---
title:  II. Malonės prašymas
date:   02/03/2020
---

`2. Perskaitykite Dan 9, 3–19. Kokiu pagrindu Danielius prašo gailestingumo?`
														
Ypatingą dėmesį turėtume atkreipti į keletą šios maldos punktų.

Pirma, Danielius neprašo jokio paaiškinimo dėl nelaimių, užklupusių žydų tautą. Jis žino priežastį. Iš tiesų, didžiąją maldos dalį sudaro paties Danieliaus įvardinta priežastis: „Neklausėme Viešpaties, mūsų Dievo, balso, liepiančio laikytis Jo įstatymų, kuriuos Jis mums davė per savo tarnus pranašus“ (Dan 9, 10). Paskutinį kartą pranašas jautė poreikį kažką suprasti – tai Danieliaus 8 pabaigoje, kai jis sakė, kad nesupranta 2300 vakarų ir rytmečių regėjimo (žr. Dan 8, 27).

Antra, ši malda yra prašymas Dievo malonės, kad Jis atleistų savo tautai, net jei ji nusidėjo ir elgėsi nedorai. Tam tikra prasme čia matome galingą Evangelijos atspindį – nuodėmingi žmonės, neturintys nuopelnų, siekia nenupelnytos malonės ir neužtarnauto atleidimo. Ar tai ne pavyzdys, kur esame kiekvienas iš mūsų asmeniškai Dievo akivaizdoje?

`3. Perskaitykite Dan 9, 18–19. Dėl kokios kitos priežasties Danielius prašo Viešpatį išgirsti jo maldą?`
														
Dera paminėti ir kitą Danieliaus maldos pusę – Dievo vardo garbė. Tai reiškia, kad malda nėra paskatinta dėl Danieliaus asmeninio ar jo tautos patogumo, bet paties Dievo labui (Dan 9, 17–19). Kitaip tariant, malda turi būti išgirsta dėl Dievo vardo garbės.

`Perskaitykite 2 Kar 19, 15–19. Kaip Ezekijo malda primena Danieliaus maldą? Ką Mt 5, 16 sako apie tai, kaip ir mes galime pašlovinti Dievą?`
