---
title:  IV. Mesijo darbas
date:   04/03/2020
---

Užtarianti Danieliaus malda atkreipia dėmesį į du esminius klausimus – tautos nuodėmes ir Jeruzalės nuniokojimą. Taigi Dievo atsakymas yra susijęs su šiais dviem prašymais. Per Mesijo darbą tauta bus atpirkta, o šventykla patepta. Tačiau į du konkrečius prašymus atsakoma viršijant esamą istorinį Danieliaus akiratį – Mesijo darbas pasitarnaus visai žmonijai.

`5. Perskaitykite Dan 9, 21–27. Koks darbas turėjo būti atliktas per 70 savaičių laikotarpį? Kodėl tik Jėzus galėjo tai įgyvendinti?`
														
1. „Baigsis nusižengimas“. Hebrajų kalbos žodis „nusižengimas“ (peša) nusako sąmoningą nusidėjimą vyresniojo atžvilgiu (pvz. Pat 28, 24). Šis žodis taip pat vartojamas Rašte nusakant atvirą žmonių maištavimą prieš Dievą (Ez 2, 3). Tačiau per Jėzaus kraują maištavimas prieš Dievą yra panaikinamas ir žmonėms siūlomi Golgotos nuopelnai.

2. „Ateis galas nuodėmei“. Čia įžvelgiamas „užantspaudavimas“, reiškiantis, kad nuodėmė atleista. Po nuopuolio žmonija nesugebėjo atitikti Dievo mato, bet Mesijas pasirūpins mūsų nesėkmėmis.

3. „Bus išpirkta kaltė.“ Kaip Paulius sako: „Nes Dievas panorėjo Jame apgyvendinti visą pilnatvę ir, darydamas Jo kryžiaus krauju taiką, per Jį sutaikyti su savimi visa, kas yra žemėje ar danguje“ (Kol 1, 19–20). Čia taip pat tik Jėzus gali įgyvendinti šią tikrovę.

4. „Įvestas amžinasis teisumas“. Kristus užėmė mūsų vietą ant kryžiaus ir suteikė mums palaiminimą būti „teisiais“. Tik tikėjimu galime priimti šį teisumą, kuris ateina iš Dievo.

5. „Užantspauduoti regėjimai ir pranašystės“. Kai Kristus pasiaukojo, Senojo Testamento pranašystės, nurodančios į Jo atperkantį darbą, buvo užantspauduotos ta prasme, kad jos buvo įvykdytos.

6. „Patepta tai, kas švenčiausia“. Čia paminėta švenčiausia yra vieta. Taigi teiginys kalba apie Kristaus tarnystės pradžią dangiškojoje šventykloje (Hbr 8, 1).
