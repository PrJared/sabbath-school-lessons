---
title:  I. Kristus – Danieliaus knygos centras
date:   29/12/2019
---

`1. Perskaitykite Lk 24, 25–27; Jn 5, 39; ir 2 Kor 1, 19–20. Kaip Kristus yra Raštų centras?`
														
Neabejotina, kad Rašte Jėzus yra svarbiausias, įskaitant Danieliaus knygą. Pavyzdžiui, 1 skyrius, nors ribotai ir netobulai, parodo, kad Danieliaus patyrimas yra panašus į Kristaus, palikusio dangų, kad apsigyventų šiame nuodėmingame pasaulyje ir įveiktų tamsos jėgas. Be to, Danielius ir jo draugai yra apdovanoti Kristaus išmintimi iš aukštybių, kad įveiktų Babilono kultūros iššūkius. Antrame skyriuje aprašomas baigmės meto (eschatologinis) akmuo, rodantis, kad Kristaus karalystė galiausiai pakeis visas pasaulio karalystes. 3 skyriuje apreiškiamas Kristus, vaikščiojantis su savo ištikimais tarnais ugnimi plieskiančioje krosnyje. 4 skyriuje parodoma, kad Dievas pašalino Nebukadnecarą iš jo karalystės konkrečiam laikui, jog karalius galėtų suprasti, kad viskas pavaldu dangui (Dan 4, 26). Tai primena mums, kad Kristus, Žmogaus Sūnus (Dan 7, 13), gauna valdžią ir karalystę, kaip apreikšta Danieliaus 7. Penktas skyrius parodo karaliaus Belšacaro baigtį ir Babilono kritimą prieš persus puotavimo ir ištvirkavimo naktį. Tai simbolizuoja šėtono pralaimėjimą Kristui ir Jo angelams bei paskutiniųjų laikų Babilono sunaikinimą. 6 skyriuje parodytas sąmokslas prieš Danielių, panašiai kaip aukštųjų kunigų melagingi kaltinimai prieš Jėzų. Be to, kaip karalius Darijus nesėkmingai bandė apsaugoti Danielių, Pilotas nesėkmingai bandė apsaugoti Jėzų (Mt 27, 17–24). 7 skyriuje Kristus pavaizduotas kaip Žmogaus Sūnus, gaunantis karalystę ir valdantis savo tautą. 8 skyrius parodo Kristų kaip dangiškosios šventyklos kunigą. 9 skyrius vaizduoja Kristų kaip auką, kurios mirtis dar kartą patvirtina Dievo ir Jo tautos Sandorą. 10–12 skyriuose Kristus pristatomas kaip Mykolas, vyriausiasis vadas, kovojantis su blogio jėgomis ir pergalingai išgelbėjantis Dievo tautą, net iš mirties galios.

Taigi atminkite, kad Danieliaus knygoje Kristus yra svarbiausias. Kiekviename knygos skyriuje yra tam tikras patyrimas ar mintis, kurie nurodo į Kristų.

`Kaip mes galime išmokti išlaikyti Kristų mūsų gyvenimo centru sunkumuose, išmėginimuose ar netgi laimėje ir klestėdami? Kodėl mums itin svarbu tai daryti?`
