---
title:  III. Apokaliptinės pranašystės danieliaus knygoje
date:   31/12/2019
---

Danieliaus knygoje užrašyti pranašiški regėjimai yra kitokio pobūdžio nei daugelis kitų pranašiškų žinių, pateikiamų kitų Senojo Testamento pranašų. Danieliaus pranašystės priklauso apokaliptinės pranašystės kategorijai, o dauguma kitų Senojo Testamento pranašysčių priklauso klasikinės pranašystės kategorijai. Norint teisingai suprasti biblinę pranašystę, svarbu išsiaiškinti esminį skirtumą tarp šių pranašysčių kategorijų.

*Apokaliptinėms pranašystėms* būdingos tam tikros savybės, skiriančios jas nuo vadinamųjų klasikinių pranašysčių:

*Regėjimai ir sapnai*. Apokaliptinėje pranašystėje Dievas daugiausia naudoja sapnus ir regėjimus, perduodamas savo žinią pranašui. Klasikinėje pranašystėje pranašas sulaukia „Viešpaties žodžio“, kuris gali apimti regėjimus – pasakymas, klasikinėse pranašystėse besikartojantis su nežymiais skirtumais apie 1600 kartų.

*Mišrūs simboliai*. Klasikinėje pranašystėje simboliai yra riboti, daugiausia būdingi tikram gyvenimui; apokaliptinėje pranašystėje Dievas rodo simbolius ir vaizdinius, nebūdingus žmogiškosios tikrovės pasauliui, pavyzdžiui, įvairiarūšius gyvūnus ar sparnuotas ir raguotas pabaisas.

*Aukščiausia Dievo valdžia ir besąlygiškumas.* Priešingai klasikinėms pranašystėms, kurių išsipildymas dažnai priklauso nuo žmogiškos reakcijos Dievo Sandoros su Izraeliu kontekste, apokaliptinės pranašystės yra besąlyginės. Apokaliptinėje pranašystėje Dievas apreiškia pasaulio imperijų atsiradimą ir žlugimą nuo Danieliaus dienų iki paskutiniųjų laikų. Tokia pranašystė pagrįsta Dievo žiniomis ir aukščiausia valdžia ir ji išsipildys nepaisant žmogiškojo pasirinkimo.

`2. Perskaitykite Jonos 3, 3–10. Ar tai klasikinė, ar apokaliptinė pranašystė? Pagrįskite savo atsakymą. O Dan 7, 6?`
														
Plačių pranašysčių kategorijų žinojimas, kaip klasikinė ir apokaliptinė pranašystė, gali būti labai naudingas. Pirma, šios kategorijos rodo, kad Dievas pranašišką tiesą perduoda įvairiais būdais (Hbr 1, 1). Antra, toks žinojimas padeda mums geriau įvertinti Rašto grožį ir sudėtingumą. Trečia, šis žinojimas taip pat padeda mums aiškinti biblines pranašystes atsižvelgiant į visą Rašto liudijimą ir be iškraipymų skelbti „tiesos žodį“ (2 Tim 2, 15).

Remdamiesi tokiomis ištraukomis kaip Oz 3, 4–5, Am 8, 11 ir Zch 9, 1, kai kurie krikščionys šiandien tiki, kad paskutinieji pasaulio istorijos įvykiai rutuliosis Artimuosiuose Rytuose. Kodėl toks aiškinimas yra klaidingas? Kaip skirtumo tarp apokaliptinės ir klasikinės pranašystės suvokimas padeda mums išspręsti šį klausimą?
