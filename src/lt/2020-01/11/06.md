---
title:  V. Didžiūnas nugalėtojas
date:   12/03/2020
---

Svarbiausias Danieliaus knygos veikėjas yra jau pradžioje minimas Žmogaus Sūnus (Dan 7, 13) arba Galybių Vadas (Dan 8, 11). Galiausiai sužinome, kad Jo vardas yra Mykolas (Dan 10, 12), reiškiantis – „Kas yra toks, kaip Dievas?“ Jis ateina pagalbon Gabrieliui kovoje su Persijos karaliumi (Dan 10, 13). Angelas šią dangišką būtybę vadina jūsų didžiūnu Mykolu (Dan 10, 21), būtent Dievo tautos didžiūnu. Mykolas pasirodo vėliau Danieliaus knygoje kaip tas, kuris saugo Dievo tautą (Dan 12, 1). Jud 9 mus moko, kad Mykolas, taip pat vadinamas arkangelu, kovoja prieš šėtoną ir prikėlė Mozę. Apr 12, 7 atskleidžia, kad Mykolas yra dangiškosios kariuomenės Vadas, nugalėjęs šėtoną ir jo puolusius angelus. Taigi Mykolas yra ne kas kitas, o Jėzus Kristus. Kadangi Persijos imperija turi aukščiausią vadą, dvasinę jėgą, kuri stovi už žmogiškojo vado, Mykolas yra Dievo tautos vyriausiasis Vadas, kuris vardan jos kovoja ir laimi kosminę kovą.

`8. Perskaitykite Kol 2, 15. Kaip Jėzus pasiekė pergalę kosminiame konflikte?`
														
Mums susidūrus su blogio jėgomis, mes galime pasitikėti Jėzumi, mūsų nugalėtoju. Savo viešosios tarnystės pradžioje Jis nugali šėtoną. Per savo žemiškąjį gyvenimą Jis nugalėjo šėtoną dykumoje, užpultas pagundų, Jis kovoja su demonais ir išlaisvina žmones iš tamsos galių. Jėzus nugalėjo blogį, net kai jis užmaskuotas po Petro bandymu atkalbėti Jį nuo ėjimo į Golgotą. Paskutiniais žodžiais mokiniams Jėzus kalbėjo apie artėjančią mirtį kaip kovą, kuri baigsis lemiama pergale prieš šėtoną: „Dabar teisiamas šitas pasaulis. Dabar šio pasaulio kunigaikštis bus išmestas laukan. O Aš, kai būsiu pakeltas nuo žemės, visus trauksiu prie savęs“ (Jn 12, 31–32).

Mums apsižvalgius kartais viskas atrodo blogai. Visur smurtas, amoralumas, sugedimas ir ligos. Priešas, ne iš kūno ir kraujo, žiauriai puola mus iš visų pusių. Tačiau, kad ir kaip būtų sunku kovoti, Jėzus kovoja už mus ir yra mūsų Didžiūnas ir Vyriausiasis Kunigas dangiškoje šventykloje.

`9. Perskaitykite Rom 8, 37–39. Kaip galime pažadą būti nugalėtoju padaryti tikru patyrimu mūsų krikščioniškame gyvenime?`
