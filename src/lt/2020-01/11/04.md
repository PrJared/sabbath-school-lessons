---
title:  III. Paliestas angelo
date:   10/03/2020
---

`5. Perskaitykite Dan 10, 10–19. Kas atsitinka kiekvieną kartą, kai angelas paliečia Danielių?`
														
Priblokštas dangaus šviesos spindesio, pranašas nukrito. Tada angelas palietė jį ir paguodė. Skaitydami pasakojimą pastebime, kad angelas tris kartus paliečia Danielių.

Pirmasis prisilietimas leidžia pranašui atsistoti ir išgirsti dangaus paguodos žodžius: „Nebijok, Danieliau, nes nuo pat pirmos dienos, kai apsisprendei suprasti ir nusižeminti prieš savo Dievą, tavo žodžiai buvo išgirsti, ir aš atėjau dėl tavo žodžių“ (Dan 10, 12). Danieliaus malda išjudino dangų. Mums tai yra užtikrinimas, kad Dievas girdi mūsų maldas, o tai yra didelė paguoda sunkmečiu.

Antrasis prisilietimas leidžia Danieliui prabilti. Pranašas išreiškia savo žodžius Viešpaties akivaizdoje, įvardydamas savo baimę ir jausmus: „Mano viešpatie, jau vien nuo regėjimo man užėjo tokie skausmai, jog esu visiškai bejėgis. Kaipgi gali mano viešpaties tarnas kalbėtis su tavimi, mano viešpatie? Juk aš visas drebu, neturiu jėgų, negaliu net alsuoti“ (Dan 10, 16–17). Taigi Dievas ne tik kalba su mumis; Jis nori, kad atvertume savo lūpas, kad galėtume Jam išsakyti mūsų jausmus, poreikius ir siekius.

Trečiasis prisilietimas suteikia jam jėgų. Danieliui pripažįstant savo trūkumus, angelas jį paliečia ir nuramina Dievo ramybe: „Nebijok, brangusis žmogau, ramybė tau! Būk tvirtas ir drąsus!“ Jam bekalbant, sustiprėjau ir tariau: „Kalbėk, mano viešpatie, nes davei man jėgų“ (Dan 10, 19). Atminkite, kad angelas buvo siųstas Danieliui atsiliepiant į jo maldą, kad jam būtų suteikta įžvalga ir supratimas. Kitaip tariant, 11 skyriuje pateiktas regėjimas turėjo padrąsinti Danielių reaguojant į jo gedėjimą ir apmąstymus dėl esamų aplinkybių Jeruzalėje. Tad su Dievu mūsų pusėje mes galime turėti ramybę net ir tada, kai susiduriame su kančia. Jo mylintis prisilietimas leidžia mums pažvelgti į ateitį su viltimi.

`„Dangus gali būti labai arti ir mums, vaikščiojantiems įprastais gyvenimo keliais“ (E. Vait, Su meile iš Dangaus, 2011, 36 p.). Ar dažnai pagalvojate, kaip glaudžiai yra susieti dangus ir žemė? Kaip pasikeistų jūsų gyvenimas, jei visada atmintumėte šią tiesą širdimi ir protu?`
