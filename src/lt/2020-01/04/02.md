---
title:  I. Aukso statula
date:   19/01/2020
---

`1. Perskaitykite Dan 3, 1–7. Kas greičiausiai paskatino karalių padaryti šią statulą?`

Gali būti, kad nuo sapno iki statulos padarymo praėjo maždaug dvidešimt metų. Nepaisant to, atrodo, kad karalius negali pamiršti sapno, jog Babilonas yra pasmerktas būti pakeistas kitų galių. Nepatenkintas tuo, kad yra tik aukso galva, karalius užsimanė, jog jį simbolizuotų visa aukso statula, kad galėtų perteikti savo pavaldiniams, jog jo karalystė tvers per visą istoriją.

Ši puikybė primena Babelio bokšto statytojus, kurie savo išdidumu bando mesti iššūkį pačiam Dievui. Ne mažiau arogantiškas yra Nebukadnecaras. Jis daug pasiekė kaip Babilono valdovas ir negali susitaikyti su mintimi, kad jo karalystei ateis galas. Taigi stengdamasis išsiaukštinti pats jis padaro statulą, kad primintų savo galią ir įvertintų savo pavaldinių ištikimybę. Nors neaišku, ar statula skirta simbolizuoti karalių, ar dievybę, turėtume nepamiršti, kad senovėje ribos, atskiriančios politiką nuo religijos, dažnai buvo neryškios, jei jos iš viso būdavo.

Taip pat turėtume prisiminti, kad Nebukadnecarui teko dvi galimybės pažinti gyvąjį Dievą. Pirma, jis išbandė jaunus hebrajus ir išsiaiškino juos esant dešimt kartų išmintingesnius nei kiti Babilono išminčiai. Tada, kai visi kiti išminčiai jam nepasakė jo sapno, Danielius jam priminė jo mintis, sapną ir jo aiškinimą. Galiausiai karalius pripažino Danieliaus Dievo pranašumą. Tačiau stebėtina, kad šios teologijos pamokos netrukdė Nebukadnecarui grįžti prie stabmeldystės. – Kodėl? Labiausiai tikėtina, kad dėl puikybės. Nuodėmingi žmonės priešinasi pripažinti, kad jų medžiaginiai ir protiniai pasiekimai yra tuštybė ir kad jie pasmerkti išnykti. Kartais mes galime elgtis kaip maži „Nebukadnecarai“, per daug dėmesio skirdami savo pasiekimams ir pamiršdami, kokie beprasmiški jie gali būti amžinybės akivaizdoje.

`Kaip mes galime išmokti nepulti, net labai subtiliais būdais, į tuos pačius spąstus, kaip Nebukadnecaras?`
