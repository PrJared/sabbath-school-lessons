---
title:  V. Tokio tikėjimo paslaptis
date:   23/01/2020
---

Apmąstydami Šadracho, Mešacho ir Abed Nego patyrimą, mes galime savęs klausti: Kokia tokio tvirto tikėjimo paslaptis? Kaip jie galėjo būti pasiruošę sudegti gyvi, užuot garbinę statulą? Pagalvokite apie būdus, kuriais jie galėjo pateisinti paklusnų nusilenkimą karaliaus įsakams. Vis dėlto, nepaisant suvokimo, kad jie galėjo mirti, kaip ir daugelis kitų, jie vis tiek tvirtai laikėsi.

`5. Perskaitykite Hbr 11. Ko šis skyrius mus moko apie tai, kas yra tikėjimas?`														

Norėdami išsiugdyti tokį tikėjimą, turime suprasti, kas yra tikėjimas. Kai kurie žmonės turi kiekybinį tikėjimo suvokimą; jie matuoja savo tikėjimą sulauktais Dievo atsiliepimais. Vykdami į prekybos centrą jie meldžiasi dėl automobilio stovėjimo vietos. Jei atvykę randa vietos automobiliui, tuomet daro išvadą, kad jų tikėjimas tvirtas. Jei visos vietos būna užimtos, jie gali pamanyti, kad jų tikėjimas nėra pakankamai tvirtas, kad Dievas išklausytų jų maldas. Toks tikėjimo suvokimas tampa pavojingas, nes juo bandoma manipuliuoti Dievu ir nepaisoma aukščiausios Dievo valdžios ir išminties.

Išties tikras tikėjimas, kaip parodė Danieliaus draugai, matuojamas pagal mūsų santykių su Dievu kokybę, vedančią į visišką pasikliovimą Dievu. Tikras tikėjimas nesiekia palenkti Dievo valios, kad ji atitiktų mūsų valią; greičiau mūsų valia pasiduoda Dievo valiai. Tyrinėjome, jog trys hebrajai nežinojo tiksliai, ką Dievas jiems paruošė, kai jie nusprendė mesti karaliui iššūkį ir likti ištikimi Dievui. Jie nusprendė pasielgti teisingai, nepaisant padarinių. Tai iš tikrųjų būdinga brandžiam tikėjimui. Mes parodome tikrąjį tikėjimą melsdami Viešpaties to, ko norime, bet pasikliaudami Juo, kad Jis padarys tai, kas mums geriausia, net jei tuo metu nesuprantame, kas ar kodėl vyksta.

`Kaip mes galime kasdien lavinti tikėjimą, net ir „mažuose dalykuose“, kurie gali padėti mūsų tikėjimui augti, kad laikui bėgant būtume pasirengę didesniems iššūkiams? Kodėl daugeliu atžvilgių išmėginimai „mažuose dalykuose“ yra svarbiausi?`
