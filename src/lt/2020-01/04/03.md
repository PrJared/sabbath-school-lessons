---
title:  II. Įsakas garbinti
date:   20/01/2020
---

`2. Perskaitykite Dan 3, 8–15 ir Apr 13, 11–18. Kokias paraleles galime įžvelgti tarp to, kas vyksta Danieliaus laikais ir kas įvyks ateityje?`
														
Aukso statula Duros lygumoje, kurios pavadinimas akadų kalba reiškia „apsuptą siena vietą“, šiai sienai suteikia didelės šventovės įspūdį. O jei to neužtektų, netoliese esanti krosnis gali perteikti aukurą. Babilonietiška muzika turi būti liturgijos dalis. Išvardintų septynių muzikos instrumentų rūšys tarsi perduoda garbinimo protokolo išsamumą ir efektyvumą.

Šiandien iš visų pusių esame bombarduojami raginimais priimti naujas gyvensenas, naujas ideologijas ir atsisakyti mūsų pasišventimo Dievo autoritetui, išreikštam Jo Žodyje, bei paaukoti ištikimybę šiuolaikiniams Babilono imperijos tęsėjams. Pasaulio viliojimas kartais atrodo didžiulis, bet turėtume prisiminti, kad mūsų galutinė ištikimybė priklauso Dievui Kūrėjui.

Pasak pranašystės kalendoriaus, mes gyvename paskutinėmis Žemės istorijos dienomis. Apreiškimo 13 skelbia, kad žemės gyventojai bus verčiami garbinti žvėries atvaizdą. Tas žvėris vers „visus, mažus ir didelius, turtuolius ir vargdienius, laisvuosius ir vergus, pasidaryti ženklą ant dešinės rankos arba ant kaktos“ (Apr 13, 16).

Parašyta, kad šešių kategorijų žmonės bus verčiami prisiekti ištikimybę žvėries atvaizdui – maži ir dideli, turtuoliai ir vargdieniai, laisvieji ir vergai. Žvėries skaičius, t.y. 666, taip pat pabrėžia šešis. Tai rodo, kad Nebukadnecaro pastatyta statula yra tik pavyzdys, ką eschatologinis Babilonas darys paskutinėmis dienomis (žr. Dan 3, 1 dėl šešių ir šešiasdešimties simbolikos). Todėl labai gerai darome atkreipdami dėmesį į tai, ką perteikia šis pasakojimas ir kaip Dievas savarankiškai valdo pasaulio reikalus.

`Garbinimas nėra tik nusilenkimas prieš kažką ar kažkam atvirai parodant galutinę ištikimybę. Kokie yra kiti būdai, daug subtilesni, kaip galime galiausiai garbinti kažką kitą, o ne mūsų Viešpatį?`
