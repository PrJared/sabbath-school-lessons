---
title:  III. STATULA. Pirma dalis
date:   14/01/2020
---

`3. Dan 2, 24–30. Ką svarbaus Danielius čia sako, ką mes visada turime prisiminti? (Taip pat žr. Jn 15, 5)`														

Atsakydamas į maldą Dievas apreiškia sapno turinį ir jo aiškinimą. Danielius nedvejodamas pasako karaliui, kad paslaptis apreiškia „Dievas danguje“. Be to, prieš pranešdamas sapno turinį ir jo aiškinimą, Danielius mini neišreikštas karaliaus mintis ir susirūpinimą, kol jis negalėdamas užmigti guli lovoje. Ši smulki informacija dar labiau pabrėžia žinios patikimumą, nes tokia informacija, žinoma tik karaliui, turėjo būti perduota Danieliui antgamtine galia. Tačiau Danieliui pranešant sapno turinį, jis gali sukelti kitą krizę, nes sapnas nebūtinai yra gera žinia Nebukadnecarui.

`4. Perskaitykite Dan 2, 31–49. Ką sapnas sako apie Nebukadnecaro karalystės likimą?`														

Sapne karalius matė statulą, kurios „galva buvo gryno aukso, krūtinė ir rankos – sidabro, pilvas ir šlaunys – žalvario, kojos – geležies, o pėdos – iš dalies geležies ir iš dalies molio“ (Dan 2, 32–33). Galų gale akmuo „trenkėsi į statulos geležies ir molio pėdas“ (Dan 2, 34), o visa statula buvo sunaikinta ir išsklaidyta kaip pelai vėjyje. Danielius paaiškina, kad skirtingi metalai simbolizuoja vieną po kitos ateisiančias karalystes, kurios per visą istoriją pakeis viena kitą. Nebukadnecarui žinia yra aiški – Babilonas su visa savo galia ir šlove praeis ir bus pakeistas kita karalyste, po kurios iškils dar kita, kol galiausiai jas visas pakeis visiškai kitokia karalystė – amžina Dievo karalystė, kuri tvers amžinai.

`Pažiūrėkite, kokie trumpalaikiai ir laikini yra visi žmogiškieji dalykai. Ko tai turėtų mus pamokyti apie didžią viltį Jėzuje ir tik Jėzuje (žr. Jn 6, 54; 2 Kor 4, 18)?`