---
title:  V. Akmuo
date:   16/01/2020
---

`6. Perskaitykite Dan 2, 34–35. 44–45. Ko šios eilutės mus moko apie galutinį mūsų pasaulio likimą?`
														
Sapno dėmesys sutelktas į tai, kas „įvyks dienų pabaigoje“ (Dan 2, 28). Kad ir kokios galingos ir turtingos buvo metalo (ir molio) karalystės, jos yra tik preliudija akmens karalystės įkūrimui. Nors iki tam tikro laipsnio metalai ir molis gali būti žmogaus darbo produktai, akmuo sapne pasirodo nepaliestas žmogaus rankų. Kitaip tariant, kiekvienai ankstesnei karalystei buvo pabaiga, o akmeniu simbolizuojama karalystė tvers amžinai. Uolos metafora dažnai simbolizuoja Dievą (pvz., Įst 32, 4; 1 Sam 2, 2; Ps 18, 32), akmuo taip pat gali būti Mesijo simbolis (Ps 118, 22; 1 Pt 2, 4. 7). Todėl už akmenį niekas tinkamiau negali simbolizuoti Dievo amžinosios karalystės įkūrimo.

Kai kurie teigia, kad akmens karalystė buvo įkurta Jėzaus žemiškosios tarnystės metu ir kad Evangelijos skelbimas parodo, jog Dievo karalystė užėmė visą pasaulį. Tačiau akmens karalystė atsiranda tik po to, kai keturios pagrindinės karalystės žlugs, o žmonijos istorija pasieks susiskaldžiusių karalysčių laikotarpį, simbolizuojamą pėdų ir pirštų. Dėl to pranašystės išsipildymas negali būti taikomas pirmajam šimtmečiui, nes Jėzus žemėje tarnavo valdant Romai, ketvirtai karalystei.

Bet „akmuo, trenkęs į statulą, virto dideliu kalnu ir pripildė visą žemę“ (Dan 2, 35). Toks kalnas primena Siono kalną, kur stovėjo šventykla, konkretus Dievo karalystės žemėje simbolis Senojo Testamento laikais. Įdomu tai, kad nuo kalno atkirstas akmuo virsta pačiu kalnu. Šis kalnas, kuris, pasak teksto, jau egzistuoja, greičiausiai nurodo į dangiškąjį Sioną, dangiškąją šventyklą, iš kurios Kristus ateis steigti savo amžinos karalystės. Ir Jeruzalėje, kuri nužengs iš dangaus (Apr 21, 1–22, 5), bus galutinis šios karalystės išsipildymas.

`Danielius 2 skyriuje iki šiol teisingai nusakė visas karalystes. Tad kodėl logiška ir pagrįsta pasitikėti šio skyriaus pranašyste, susijusia su galutinės karalystės atėjimu, amžinosios Dievo karalystės? Kodėl nėra pagrindo netikėti šia pranašyste?`
