---
title:  II. Malda
date:   13/01/2020
---

Danielius nedelsdamas pradeda melstis su savo trimis draugais, paaiškinęs, kad jie bus iškart nužudyti, jei Dievas neapreikš sapno. Kai tik susiduriame su didele problema, mes taip pat turėtume pripažinti, jog mūsų Dievas yra pakankamai didis, kad išspręstų net neįveikiamus iššūkius.

`2. Perskaitykite Dan 2, 17–23. Kokios čia yra dviejų pobūdžių maldos?`
														
Šiame skyriuje paminėti du maldos pobūdžiai. Pirma malda Danielius prašo Dievą atskleisti sapną ir jo paaiškinimą (Dan 2, 17–19). Šios maldos žodžiai neužrašyti, bet pasakyta, kad Danielius ir jo draugai maldavo „dangaus Dievą pasigailėjimo, kad dėl šios paslapties nežūtų Danielius ir jo draugai drauge su kitais Babilono išminčiais“ (Dan 2, 18). Jiems meldžiantis Dievas patenkina jų prašymą ir apreiškia karaliaus sapno turinį ir aiškinimą. Mes galime būti tikri, kad mums ieškant dangaus Dievo pasigailėjimo, mūsų maldos taip pat bus išklausytos, net jei ne taip dramatiškai, kaip matome čia, nes Danieliaus Dievas yra ir mūsų Dievas.

Reaguodami į Dievo patenkintą jų prašymą Danielius ir jo draugai pradėjo dėkoti ir šlovinti malda. Jie gyrė Dievą, kad Jis yra išminties šaltinis ir kad jam pavaldi kūrinija ir politinė istorija. Čia mums yra svarbi pamoka. Mums meldžiant ir prašant Dievą daugybės dalykų, kaip dažnai mes šloviname Jį ir Jam dėkojame už atsakytas maldas? Jėzaus patyrimas su dešimčia raupsuotųjų yra tinkamas žmogiškojo nedėkingumo pavyzdys. Iš dešimties išgydytųjų tik vienas grįžo „atiduoti Dievui garbę“ (Lk 17, 18). Danieliaus atsakas ne tik primena mums dėkojimo ir šlovinimo svarbą, bet ir atskleidžia Dievo, kuriam meldžiamės, charakterį. Kai meldžiame Jo, galime pasikliauti Juo, kad Jis padarys tai, kas mums naudingiausia, todėl visada turėtume Jį šlovinti ir Jam dėkoti.

`Perskaitykite Psalmę 138. Ką galite įžvelgti šioje padėkos maldoje, kas padėtų jums išmokti būti dėkingiems Dievui, nepriklausomai nuo jūsų aplinkybių?`
