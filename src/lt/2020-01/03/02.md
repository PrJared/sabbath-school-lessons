---
title:  I. Išskirtinė Dievo savybė
date:   12/01/2020
---

`1. Perskaitykite Dan 2, 1–16. Kokią krizę žydai (tremtiniai) patyrė dėl to, kad Viešpats davė karaliui sapną?`
														
Senovės pasaulyje sapnai buvo laikomi labai reikšmingais. Kai sapnas atrodė pranašiškas, jis dažnai reiškė artėjančią nelaimę. Todėl suprantama, kodėl Nebukadnecaras itin nerimavo dėl sapno, o viskas atrodė dar grėsmingiau, kai jis nebegalėjo jo prisiminti. Babilono žinovai tikėjo, kad dievai gali paaiškinti sapną, bet Danieliaus knygos atveju žinovai negalėjo nieko padaryti, nes karalius sapną pamiršo. Jei sapno turinys būtų jiems atskleistas, jie sugalvotų karaliui tinkamą paaiškinimą. Tačiau šiomis precedento neturinčiomis aplinkybėmis, kai sapnų žinovai negalėjo karaliui pasakyti, ką jis sapnavo, jie buvo priversti pripažinti, jog „niekas kitas negali karaliui jo atskleisti kaip dievai, kurių buveinė ne tarp mirtingųjų“ (Dan 2, 11).

Apimtas nevilties, karalius liepia nužudyti visus Babilono išminčius. Toks žiaurumas senovės pasaulyje nebuvo naujiena. Istoriniai šaltiniai patvirtina, kad dėl sąmokslo Darijus I įsakė nužudyti visus magus, o Kserksas liepė nužudyti inžinierius, kurių statytas tiltas sugriuvo. Kai Nebukadnecaras išleido savo įsaką, Danielius ir jo draugai tik ką buvo baigę mokymą ir buvo priimti į karaliaus išminčių ratą. Dėl šios priežasties ir jiems buvo taikytinas mirties įsakas. Iš tikrųjų originalo kalba rodo, kad žudymas prasideda nedelsiant, kiti eilėje yra Danielius ir jo draugai. Bet Danielius „sumaniai ir atsargiai“ (Dan 2, 14) kreipiasi į Arjochą, asmenį, atsakingą už mirties bausmės vykdymą. Galų gale Danielius prašo patį karalių, kad jis duotų laiko įminti sapno paslaptį. Įdomu tai, kad, nors karalius apkaltino magus bandant laimėti sau „laiko“, jis greitai patenkina Danieliaus prašymą. Danielius, be abejo, sutinka su magais, kad nė vienas žmogus negali įminti šios paslapties, bet pranašas taip pat žino Dievą, kuris gali atskleisti sapno turinį ir jį paaiškinti.

`Teologai kalba apie išskirtinę Dievo savybę, kad nors Jis ir skiriasi nuo kūrinijos, Dievas vis dar gali būti arti jos. Ko tai, kad Jis davė karaliui Nebukadnecarui sapną, mus moko apie šią Dievo savybę? (Taip pat žr. Apd 17, 28)`
