---
title:  V. Išaukštinimas
date:   13/02/2020
---

`5. Perskaitykite Dan 6, 25–29. Ką karalius liudija apie Dievą?`
														
Svarbi pasakojimo mintis yra ta, kad Darijus šlovina Dievą ir pripažįsta aukščiausiąją Jo valdžią. Tai kulminacija Dievo šlovinimo ar aukštinimo, išreikšto ankstesniuose skyriuose (Dan 2, 20–23; Dan 3, 28–29; Dan 4, 31–34). Kaip ir Nebukadnecaras, Darijus reaguoja į Danieliaus išgelbėjimą, šlovindamas Dievą. Bet jis darė daugiau: jis atšaukė ankstesnį savo įsaką ir parašė visoms tautoms, kad „žmonės drebėtų iš baimės Danieliaus Dievo akivaizdoje“ (Dan 6, 27).

Taip, Danielius buvo stebuklingai išgelbėtas, jo ištikimybė apdovanota, pikta sulaukė bausmės ir Dievo garbė bei galia patvirtinta. Bet tai, ką mes matome čia, yra pavyzdys, kas atsitiks visuotiniu mastu – Dievo tauta išgelbėta, pikta sulauks bausmės ir Viešpats bus išaukštintas visatoje.

`6. Perskaitykite Dan 6, 25. Kuo ši eilutė gali atrodyti ganėtinai kebli ir kodėl?`

Tačiau yra vienas nerimą keliantis klausimas, t.y. žmonos ir vaikai, kurie, kaip žinome, yra nekalti, ir vis dėlto jie kentėjo tą pačią bausmę, kaip ir kaltieji. Kaip galėtume paaiškinti tai, kas atrodo kaip neteisingumas?

Pirma, turėtume atkreipti dėmesį į tai, kad karaliaus įsakas pasirašytas ir įvykdytas laikantis persų įstatymo, įskaitant ir bausmę nusižengusiojo šeimai. Pagal senovinį principą visa šeima buvo atsakinga už šeimos nario nusikaltimą. Nereiškia, kad tai teisinga; tiesiog šis pasakojimas atitinka tai, kas žinoma apie Persijos įstatymus.

Antra, turime atkreipti dėmesį, kad Raštas pasakoja apie įvykį, bet nepateisina karaliaus elgesio. Tiesą sakant, Raštas aiškiai draudžia, kad vaikai būtų nužudyti dėl tėvų nuodėmių (Įst 24, 16).

`Tokios ir kitokios neteisybės akivaizdoje, kokią paguodą galime įžvelgti šioje eilutėje, pvz., 1 Kor 4, 5? Ką ji sako ir kodėl ši mintis yra itin svarbi?`
