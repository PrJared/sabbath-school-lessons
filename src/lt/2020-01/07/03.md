---
title:  II. Sąmokslas prieš danielių
date:   10/02/2020
---

`2. Perskaitykite Dan 6, 7–10. Koks šio įsako tikslas? Kaip jis atskleidžia karaliaus tuštybę?`
														
Darijus gali atrodyti kvailas dėl įsako, kurį jis greitai norėjo atšaukti, paskelbimo. Jis pateko į ministrų, kurie yra pakankamai protingi ir galintys pasinaudoti neseniai įsteigtos karalystės politinėmis aplinkybėmis, pinkles. Darijus decentralizavo valdymą ir paskyrė šimtą dvidešimt satrapų, kad administravimas būtų veiksmingesnis. Tačiau tai ilgainiui sukelia tam tikrą riziką. Įtakingas valdytojas gali lengvai paskatinti maištą ir suskaldyti karalystę. Taigi įsakas, priverčiantis visus melstis tik karaliui trisdešimt dienų, atrodo yra gera strategija parodyti jam ištikimybę ir taip užkirsti kelią bet kokiam maištui. Tačiau ministrai suklaidina karalių teigdami, kad akivaizdžiai netikslu, jog tokį pasiūlymą palaiko visi ministrai, valdytojai, seniūnai, satrapai ir patarėjai, nes Danielius jo nepalaiko. Be to, prilyginimas dievui galėjo karaliui patikti.

Nėra jokių įrodymų, kad persų karaliai kada nors kėsinosi į dievo statusą. Vis dėlto įsakas galėjo būti skirtas karaliaus prilyginimui dievui trisdešimčiai dienų; t.y. į dievus turi būti kreipiamasi per jį. Deja, karalius neištyrė motyvų, kuriais grįstas šis pasiūlymas. Taigi jis nesuvokia, kad įsakas, tariamai užkirsiantis kelią sąmokslui, ir buvo sąmokslas pakenkti Danieliui.

Dvi šio įsako pusės nusipelno dėmesio. Pirma, bausmė už nusikaltimą – įmetimas į liūtų duobę. Kadangi tokia bausmė niekur kitur neminima, galbūt tai buvo Danieliaus priešų pasiūlymas šiam tikslui. Senovės Artimųjų Rytų monarchai laikydavo narvuose liūtus ir juos išleisdavo medžioklės metu. Tad karaliaus įsako nesilaikančiųjų sunaikinimui liūtų nestigo. Antra, įsakas negali būti atšauktas. Kad medų ir persų įstatymas yra neatšaukiamas, parašyta ir Est 1, 19; 8, 8. Senovės graikų istorikas Diodoras Sicilietis mini atvejį, kai Darijus III (nereikėtų jo supainioti su Danieliaus knygoje paminėtu Darijumi) apsigalvojo, tačiau nebegalėjo atšaukti mirties bausmės, kurią jis paskelbė nekaltam žmogui.
