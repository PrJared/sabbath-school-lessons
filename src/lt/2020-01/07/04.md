---
title:  III. Danieliaus malda
date:   11/02/2020
---

„Kai tu panorėsi melstis, eik į savo kambarėlį ir užsirakinęs melskis savo Tėvui, esančiam slaptoje, o tavo Tėvas, regintis slaptoje, tau atlygins“ (Mt 6, 6).

`3. Perskaitykite Dan 6, 11. Kodėl Danielius nesimeldė tyliai, kad niekas jo nematytų?`
														
Danielius yra patyręs valstybininkas, bet visų pirma jis yra Dievo tarnas. Taigi jis yra vienintelis vyriausybės narys, kuris gali suprasti, kas slypi po karaliaus įsaku. Darijui įsakas suteikė galimybę sustiprinti karalystės vienybę, bet sąmokslininkams tai yra strategija atsikratyti Danieliaus.

Žinoma, tikrosios sąmokslo priežastys ir motyvai yra susiję su kosmine kova tarp Dievo ir blogio jėgų. Šiuo metu (539 m. prieš Kristų) Danielius jau turėjo regėjimus, minimus Danieliaus 7 (553 m. prieš Kristų) ir Danieliaus 8 (551 m. prieš Kristų). Taigi jis gali suvokti karališkąjį įsaką ne tik kaip žmogiškąją politiką, bet kaip atskirą šios kosminės kovos atvejį. Žmogaus Sūnaus, atiduodančio karalystę Aukščiausiojo šventiesiems, regėjimas ir angelo aiškintojo paguodžianti pagalba (Danieliaus 7) galėjo padrąsinti jį įveikti krizę. Jis taip pat galėjo apmąstyti savo bendražygių patyrimą, kurie buvo ganėtinai drąsūs mesdami iššūkį Nebukadnecaro įsakui (Danieliaus 3).

Taigi jis nekeičia su pasišventimu susijusių savo įpročių, bet įprastai meldžiasi tris kartus per dieną Jeruzalės kryptimi. Nepaisant to, kad draudžiama melstis bet kokiam žmogui ar dievui, išskyrus karalių, Danielius visiškai nesisaugo slėpdamas ar maskuodamas savo įprotį melstis tas kritines trisdešimt dienų. Jis yra absoliuti mažuma, nes jis yra vienintelis tarp dešimčių ministrų ir kitų pareigūnų, prieštaraujantis karališkajam įsakui. Tačiau atvirai melsdamasis jis įrodo, kad ištikimybė, kurią jis skolingas Dievui, yra svarbesnė už jo ištikimybę karaliui ir jo neatšaukiamam įsakui.

`Perskaitykite Apd 5, 27–32. Nors įspėjimas čia yra akivaizdus, kodėl mes, nesilaikydami žmogiškųjų įstatymų, visada turime būti užtikrinti, kad tai, ką darome, išties yra Dievo valia? (Galų gale pagalvokite apie žmones, kurie, užuot išdavę tikėjimą ar religinę sistemą, kuri, mūsų įsitikinimu, yra klaidamokslis, dėl jos mirė!)`
