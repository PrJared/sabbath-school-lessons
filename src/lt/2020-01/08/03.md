---
title:  II. Mažasis ragas
date:   17/02/2020
---

`2. Perskaitykite Dan 7, 7–8. 19–25. Kas yra tas mažasis ragas, išdygęs iš ketvirto žvėries ir likęs jo dalimi?`
														
Ankstesnėje dalyje sužinojome, kad baisusis žvėris, turintis dešimt ragų, su žiaurumu valdančių pasaulį, simbolizuoja pagonišką Romą. Dabar turime apsvarstyti, kas yra tas mažasis ragas ir jo simbolizuojama galia. Regėjime aišku, kad ketvirtasis žvėris turi dešimt ragų, kurių trys buvo išrauti, kad užtektų vietos mažajam ragui. Šis ragas turi akis, panašias į žmogaus, ir įžūliai kalba (Dan 7, 8). Akivaizdu, kad mažasis ragas išdygo iš baisiojo žvėries, kuris yra pagoniška Roma. Tam tikra prasme ragas išplečia arba tęsia kai kurias pagoniškos Romos savybes. Tai tik vėlesnis tos pačios galios etapas.

Danielius regėjo, kad šis ragas kariauja su šventaisiais. Angelas jam paaiškino, kad šis ragas yra karalius, kuris atliks tris Įstatymui prieštaraujančius veiksmus: (1) žodžiais įžeis Aukščiausiąjį, (2) neduos ramybės Aukščiausiojo šventiesiems, (3) užsimos pakeisti švenčių dienas ir Įstatymą. Šventieji bus atiduoti jam į rankas. Toliau angelas apibrėžia mažojo rago veiklos laiką – vienam laikotarpiui, dviem laikotarpiams ir pusei laikotarpio. Šiuo pranašiškos kalbos atveju žodis laikotarpis reiškia „metus“, todėl pasakymas – laikotarpiui nusako metus, dviem laikotarpiams – dvejus metus. Taigi tai trijų su puse pranašiškų metų laikotarpis, kuris, atsižvelgiant į metų ir dienos principą, nusako 1260 metų laikotarpį. Per šį laikotarpį mažasis ragas rengia puolimą prieš Dievą, persekioja šventuosius ir bando pakeisti Dievo Įstatymą.

`Perskaitykite 2 Tes 2, 1–12. Kokie yra panašumai tarp pražūties sūnaus ir mažojo rago? Mūsų nuomone, apie kokią galią čia kalbama ir kodėl? Kokia vienintelė galia yra kilusi iš pagoniškos Romos, bet lieka Romos dalimi, galia, kuri išlieka nuo pagoniškos Romos iki pasaulio pabaigos, o tai reiškia, kad ji vis dar egzistuoja šiandien?`