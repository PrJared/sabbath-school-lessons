---
title:  IV. Žmogaus Sūnaus atėjimas
date:   19/02/2020
---

`4. Perskaitykite Dan 7, 13. Kas yra Žmogaus Sūnus čia ir kaip Jį atpažįstate? (Taip pat žr. Mk 13, 26; Mt 8, 20; 9, 6; Lk 9, 26; 12, 8.)`
														
Vykstant teismui pasirodo svarbiausias asmuo – Žmogaus Sūnus. Kas Jis? Pirmiausia, Žmogaus Sūnus pasirodo kaip individualus dangaus asmuo. Tačiau, kaip rodo pavadinimas, Jam taip pat būdingos žmogiškos savybės. Kitaip tariant, Jis yra dangaus asmuo, ateinantis aktyviai dalyvauti teisme. Antra, Žmogaus Sūnus, ateinantis dangaus debesimis, yra paplitęs Antrojo atėjimo simbolis Naujajame Testamente. Tačiau, konkrečiai Dan 7, 13, Žmogaus Sūnus nėra nusakomas kaip ateinantis iš dangaus į žemę, bet kaip judantis horizontaliai iš vienos vietos danguje į kitą, kad pasirodytų Ilgaamžiui. Trečia, dangaus debesimis ateinančio Žmogaus Sūnaus nusakymas reiškia regimą Viešpaties atėjimą. Tačiau šis simbolis taip pat primena vyriausiąjį kunigą, kuris, apsuptas smilkalų debesies, įžengia į šventų švenčiausiąją Permaldavimo dieną, kad atliktų šventyklos apvalymą.

Žmogaus Sūnus taip pat yra karališkas asmuo. Jam duodama „valdžia, garbė ir karalystė, idant Jam tarnautų visų kalbų tautos ir gentys“ (Dan 7, 14). Žodis „tarnautų“ taip pat gali būti išverstas – „garbintų“. Pastarasis 1–7 skyriuose kartojamas kelis kartus (Dan 3, 12. 14. 17. 18. 28; Dan 6, 17. 21; Dan 7, 14. 27) ir perteikia dievybės garbinimo idėją. Taigi dėl bandymo pakeisti Dievo Įstatymą religinė sistema, simbolizuojama mažojo rago, iškreipia Dievui priklausantį garbinimą. Čia nusakytas teismas rodo, kad tikrasis garbinimas galiausiai atkuriamas. Popiežiaus įsteigta garbinimo sistema, be kitų elementų, puolusį žmogų padaro tarpininku tarp Dievo ir žmonijos. Danielius rodo, kad vienintelis tarpininkas, galintis atstovauti žmonijai Dievo akivaizdoje, yra Žmogaus Sūnus. Kaip Raštas sako: „Vienas yra Dievas ir vienas Dievo ir žmonių Tarpininkas – žmogus Kristus Jėzus“ (1 Tim 2, 5).

`Iš viso to, ką mes perskaitėme Rašte apie Jėzaus gyvenimą ir charakterį, kodėl itin malonu žinoti, kad Jis yra toks esminis čia nusakytam teismui?`
