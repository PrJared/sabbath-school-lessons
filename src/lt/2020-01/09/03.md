---
title:  II. Mažojo rago atsiradimas
date:   24/02/2020
---

`2. Atidžiai perskaitykite Dan 8, 8–12. Kokiomis kryptimis šis mažasis ragas augo ir kodėl tai svarbu suprasti?`
														
Po keturių ragų, atsuktų į keturis padangių vėjus, apibūdinimo, Raštas sako, kad iš vieno iš jų išdygsta mažutis ragas. Čia kyla klausimas, ar šis ragas / galia išdygsta iš vieno iš keturių ragų, kurie, ankstesnėje dalyje tyrinėjome, simbolizuoja keturis Aleksandro generolus, ar iš vieno iš keturių vėjų. Teksto gramatinė struktūra originalo kalba rodo, kad šis ragas išdygsta iš vieno iš keturių padangių vėjų. Ir kadangi ši galia atsiranda po Graikijos imperijos ir jos keturių atšakų, bendrai suprantama, kad šis ragas yra Roma, pirmiausia pagoniškoji, o paskui popiežiškoji. 

> <p></p>
> „Šis mažas ragas simbolizuoja Romą abiejuose jos etapuose, tiek pagoniškame, tiek popiežiškame. Danielius pirmiausia matė Romą jos pagoniškame, imperijos etape, kovojančią prieš žydų tautą ir ankstyvuosius krikščionis, o vėliau jos popiežiškame etape, jai tęsiantis iki mūsų dienų ir į ateitį“ (The Seventh-day Adventist Bible Commentary, 4 t., 841 p.).

Pasak Rašto, mažasis ragas pirmiausia dygo horizontaliai ir „ilgainiui jis išaugo nepaprastai didelis pietų link, rytų link ir gražiojo krašto link“ (Dan 8, 9). Šios trys kryptys atitinka tris pagrindines sritis, kurios atiteko pagoniškosios Romos dominavimui.

Mažajam ragui tampant pagrindiniu regėjimo veikėju, jo vertikalus augimas atkreipia ypatingą dėmesį. Šiuo atžvilgiu mažasis ragas yra glaudžiai susijęs su mažuoju Danieliaus 7 ragu, kaip matyti iš šio palyginimo: (1) Abu ragai pradžioje yra maži (Dan 7, 8; Dan 8, 9); (2) Vėliau jie tampa dideli (Dan 7, 20; Dan 8, 9); (3) Abu jie persekioja (Dan 7, 21. 25; Dan 8, 10. 24); (4) Abu save išaukština ir piktžodžiauja (Dan 7, 8. 20. 25; Dan 8, 10–11. 25); (5) Abu nusitaiko į Dievo tautą (Dan 7, 25; Dan 8, 24); (6) Abiejų veiklos atitinka pranašišką laikotarpį (Dan 7, 25; Dan 8, 13–14); (7) Abu išlieka iki baigmės meto (Dan 7, 25–26; Dan 8, 17–19); (8) Ir abu susiduria su antgamtiniu sunaikinimu (Dan 7, 11. 26; Dan 8, 25). Galiausiai, kadangi mažasis Danieliaus 7 ragas simbolizuoja popiežių, vertikalus mažojo rago augimas Danieliaus 8 turi simbolizuoti tą pačią galią. Taigi, kaip ir Danieliaus 2, ir Danieliaus 7, galutinė pagrindinė galia yra Roma, tiek pagoniškoji, tiek ir popiežiškoji.
