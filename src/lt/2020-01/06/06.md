---
title:  V. Babilono kritimas
date:   06/02/2020
---

`5. Perskaitykite Dan 5, 29–30; Dan 6, 1 kartu su Apr 14, 8; 16, 19; 18, 2. Ko galime pasimokyti apie Belšacaro Babilono kritimą, kuris nurodo į paskutiniųjų laikų Babelės kritimą?`
														
Nepaisant ydų, Belšacaras yra žodžio žmogus. Taigi, nepaisant blogų naujienų, jis yra patenkintas Danieliaus pateiktu aiškinimu, todėl jis pranašui siūlo pažadėtas dovanas. Atrodo, kad, pripažindamas Danieliaus žinios tiesą, karalius netiesiogiai pripažįsta Danieliaus Dievo tikrovę. Įdomu tai, kad Danielius dabar priima anksčiau atsisakytas dovanas, greičiausiai todėl, kad tokios dovanos nebegali paveikti jo aiškinimo. Be to, tokiu metu šios dovanos yra beprasmės, nes imperija netrukus kris. Tad, tikriausiai vardan mandagumo, pranašas priima atlygį, visą laiką žinodamas, kad jis bus trečias karalystėje tik kelias valandas.

Kaip išpranašauta, Babilonas krito. Ir labai greitai; karaliui ir jo didžiūnams geriant, miestas krenta be kovos. Pasak istoriko Herodoto, persai iškasė kanalą, nukreipė Eufrato upę ir įžygiavo į miestą upės vaga. Tą pačią naktį Belšacaras nužudomas. Jo tėvas, karalius Nabonidas                                                                                                                                                                                                                      buvo išvykęs iš miesto, o vėliau pasidavė naujiems valdovams. Taigi taip žlugo anuomet didžiausia žmonijos žinota imperija. Babilono, aukso galvos, daugiau nebėra.

> <p></p>
> „Belšacarui buvo suteikta daug galimybių sužinoti ir vykdyti Dievo valią. Jis matė, kad jo senelis Nebukadnecaras buvo ištremtas iš visuomenės. Jis matė, kaip iš išdidaus monarcho, šlovinusio savo išmintį, Dievas, suteikęs jam šią išmintį, atėmė protą. Jis matė iš savo karalystės išvarytą karalių, kad jis gyventų su laukų žvėrimis. Bet Belšacaro meilė linksmybėms ir savęs šlovinimui ištrynė pamokas, kurių jis niekada neturėjo pamiršti; jis darė panašias nuodėmes, dėl kurių Nebukadnecarą ištiko teismas. Jis švaistė jam suteiktas galimybes, nenorėdamas jomis pasinaudoti, kad susipažintų su tiesa“ (E. Vait, Bible Echo, 1898 m., balandžio 25 d.).

`Kokių mums tenka galimybių „susipažinti su tiesa“? Ką tai reiškia? Kada galime pasakyti, kad esame susipažinę su visa tiesa, kurią privalome žinoti?`
