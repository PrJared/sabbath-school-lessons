---
title:  I. Belšacaro puota
date:   02/02/2020
---

`1. Perskaitykite Dan 5, 1–4 ir Dan 1, 1. Koks Belšacaro elgesys yra itin blogas? Kaip jis atskleidžia jo charakterį? Palyginkite jo elgesį su Apr 17, 4–6. Kokias paraleles pastebite?`
														
Karalius įsakė, kad šventi Jeruzalės šventyklos indai būtų naudojami gėrimui. Nebukadnecaras paėmė indus iš Jeruzalės šventyklos, bet juos padėjo savo dievo namuose, o tai rodo, kad jis bent jau gerbė jų šventą paskirtį. Bet Belšacaras šventus indus išniekino.

Belšacaro didžiūnai, gėrę iš šventųjų indų, „šlovino dievus, padarytus iš aukso ir sidabro, žalvario, geležies, medžio ir akmens“ (Dan 5, 4). Verta paminėti, kad išvardintos šešios medžiagos. Babiloniečiai naudojo šešiasdešimties sistemą (pagrįstą numeriu 60), priešingai nei šiandien naudojama dešimtainė sistema (naudojantis skaičiumi 10). Taigi šešios dievų kategorijos simbolizuoja Babilono dievybių visumą, tuo pačiu ir Babilono religinės sistemos pilnatvę. Įdomu tai, kad medžiagų eilės tvarka atitinka Nebukadnecaro sapnuotos statulos sudedamųjų dalių tvarką, išskyrus tai, kad medį keitė molis. Kaip sapne, akmuo minimas paskutinis; nors čia jis žymi medžiaginę stabų sudėtį, akmuo taip pat nulemia Dievo teismą pasaulietiškoms imperijoms (žr. Dan 2, 44–45), kurias Babilonas simbolizuoja.

Ši puota simbolizuoja paskutiniųjų laikų Babiloną, kaip rodo Apreiškimo knyga. Kaip ir Belšacaras, moteris paskutiniųjų laikų Babilone turi aukso taurę ir siūlo užterštą gėrimą tautoms. Kitaip tariant, naudodamasis klaidamoksliais ir iškreipta garbinimo sistema, šiuolaikinis Babilonas vilioja pasaulį į blogį (Apr 17, 4–6), nepaisant teismo, kuris netrukus jį ištiks. Vieną dieną bus teismas.

`Kaip mūsų visuomenė ir kultūra išniekina Dievo Žodžio tiesą? Kaip mes galime apsisaugoti, kad nedalyvautume šiame išniekinime, net ir subtiliai? Atsakymus pasiruoškite pristatyti klasėje.`
