---
title:  V. Pirmieji vyriausiojo mokytojo mokiniai
date:   29/10/2020
---

Vieną akimirką jie yra tiesiog piemenys, besirūpinantys avių kaimene netoli mažo miestelio. Kitą akimirką jie sulaukia nuostabios išvaizdos angelų, pranešusių stulbinančią, nuostabią, pasaulį sukrėsiančią žinią. To paskatinti jie ieško Kūdikio, apie kurį paskelbė angelai.

`8. Įsivaizduokite, kad stovite su piemenimis ir žvelgiate į ėdžias. Ką pamatytumėte? Lk 2, 8–20.`
														
Turime gėrėtis pirmaisiais Vyriausiojo Mokytojo mokiniais – Juozapu, Marija ir piemenimis. Kuklios Jėzaus gimimo aplinkybės nerodo įsikūnijimo stebuklo – kad šio Kūdikio asmenyje Dievas tapo žmogumi. Tačiau regėjimų, sapnų ir angelų pagalba pirmieji Jo mokiniai sugeba žvelgti ne tik į Jėzaus gimimo išorę. Piemenys su kitais dalijasi šio Kūdikio tapatybe, kad Jis yra „Išganytojas. Jis yra Viešpats Mesijas“ (Lk 2, 11; palyginkite su Lk 2, 17).

`9. Kaip išminčiai reagavo į žinią apie Jėzaus gimimą? Kaip reagavo Erodas? Mt 2, 1–12.`
														
Prieš pasakant savo pirmąjį palyginimą ar padarant savo pirmąjį stebuklą, Vyriausiasis Mokytojas vertas mūsų garbinimo dėl to, kas Jis yra. Norėdami visiškai suprasti vėlesnę Jėzaus tarnystę, turime prisijungti prie šių ankstyvųjų mokinių, išminčių, garbinusių Vyriausiąjį Mokytoją. Tas, kurio mokymu žavimės, yra daugiau nei protingas pedagogas. Jis yra Dievas, atėjęs gyventi su žmonija. Krikščioniškasis ugdymas grindžiamas Kristaus garbinimu.

Su išminčiais, piemenimis ir angelais esame pašaukti garbinti Kristų, gimusįjį Karalių, ir pamatyti kūdikėlyje Jėzuje paties Dievo tikrovę.

`Pagalvokite, ką Jėzaus įsikūnijimas reiškia Dievo charakteriui. Visos visatos, tokios didelės, kad negalime jos suvokti, Kūrėjas – šis Dievas „nusižemino“ ateidamas pas žmoniją, gyvendamas taip, kaip Jėzus gyveno, o po to mirdamas ant kryžiaus, prisiimdamas sau bausmę už mūsų nuodėmes. Kodėl tai itin gera žinia?`