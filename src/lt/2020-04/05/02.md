---
title:  I. Tėvo apreiškimas
date:   25/10/2020
---

`1. Kokius svarbiausius su Jėzumi susijusius teiginius apaštalas pateikia Laiško hebrajams pradžioje? Hbr 1, 1–4.`
														
Rašiusieji Naująjį Testamentą ne kartą akcentuoja svarbią mintį – Jėzus ateina į žemę parodyti žmonėms, koks yra Tėvas. Ankstesniais laikais Dievo apreiškimas buvo pateiktas fragmentiškai per pranašus; tačiau Jėzuje atėjo galutinis ir visiškas Dievo apreiškimas.

Be to, savo asmenyje Jėzus yra „Dievo šlovės atšvaitas“ (Hbr 1, 3). Kaip nuodėmingi žmonės, mes negalėjome visiškai patirti Dievo šlovę. Kaip įsikūnijęs Sūnus, Jėzus atspindi šią šlovę. Ji yra nuslopinta Kristaus žmogiškumu, kad galėtume ją pamatyti ir aiškiai suprasti Dievo charakterį.

Jėzus taip pat yra „Jo esybės paveikslas“ (Hbr 1, 3). Čia pavartotas terminas yra graikų kalbos žodis – character, kartais vartojamas antspaudo vaške paliekamam įspaudui arba pavaizdavimui ant monetos nusakyti. Taigi Jėzus yra „Jo esybės paveikslas“ (Hbr 1, 3).

Norint pažinti Tėvą, reikia atidžiai klausytis, ką apie Jį sako Vyriausiasis Mokytojas. Ir mes taip pat turime žiūrėti į Vyriausiąjį Mokytoją. Tėvas matomas Sūnuje.

`2. Palyginkite Hbr 1, 1–4 ir 2 Kor 4, 1–6. Kas yra Jėzus ir ko mes iš Jo išmokstame 2 Kor 4, 1–6?`
														
Mokydami kitus apie Dievą, Paulius ir jo bendradarbiai siekia atspindėti paties Jėzaus mokymo apie Tėvą tarnystę. Kaip Dievo atvaizdas (2 Kor 4, 4), Jėzus mums suteikė žinių apie Dievą Tėvą. Panašiai Paulius vengia apgaulės ir Dievo Žodžio iškraipymo ir vietoj to aiškiai pasako tiesą (2 Kor 4, 2).

Kaip kurdamas Dievas naudojo šviesą tamsai išsklaidyti, Jis davė mums savo Sūnų Jėzų, kad išsklaidytų klaidingas nuomones apie save ir parodytų mums su Dievu susijusią tiesą. Būtent Jėzaus veide geriausiai išaiškėja Dievo pažinimas (2 Kor 4, 6).

`Jėzus tiksliai atspindėjo Tėvą, ir mes esame pašaukti daryti tą patį, nes esame pašaukti būti „Dievo sekėjai, kaip Jo mylimi vaikai“ (Ef 5, 1). Ką tai reiškia ir ką mes galime sužinoti iš Jėzaus apie tai, kaip būti Dievo sekėjais?`