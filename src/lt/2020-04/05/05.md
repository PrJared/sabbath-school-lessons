---
title:  IV. Vyriausiasis mokytojas ir sutaikymas
date:   28/10/2020
---

Žmonių santykiai pernelyg dažnai sugenda. Mes atsiribojame vienas nuo kito. Žmogus, kažkada buvęs mums artimas draugas, laikui bėgant tampa tuo, kuriuo nepasitikime. Tačiau tokie nutrūkę santykiai gali būti pataisyti. Tam įvykus, mes patiriame susitaikymą. Nedaug žmogiškų išgyvenimų yra tokie malonūs.

`7. Kaip sutaikymas yra Kristaus įsikūnijimo ir Jo kaip Vyriausiojo Mokytojo vaidmens esmė? 2 Kor 5, 16–21.`
														
Jei jaučiamės palaiminti, kai atkuriami santykiai su kitu žmogumi, kaip nuostabiai turėtume jaustis susitaikę su Dievu? 2 Kor 5, 16–21 Paulius aiškiai sako, kas sutaiko – Dievas Tėvas ėmėsi taisyti mūsų nutrūkusius santykius su Juo. Ir Jis atliko šį sutaikymo darbą „per Kristų“ (2 Kor 5, 18). „Dievas Kristuje sutaikė su savimi pasaulį.“ (2 Kor 5, 19)

Tačiau vėlgi, mes turime būti ne tik sutaikymo džiaugsmo vartotojai. Mes turime mokytis iš Vyriausiojo Mokytojo. Įsikūnydamas Jėzus dalyvavo sutaikymo darbe. Ir mes esame kviečiami jame dalyvauti. Dievas mus sutaikė su savimi per Kristų. Ir dabar mums su Pauliumi suteikiama sutaikymo tarnystė (2 Kor 5, 18).

Kol 1, 15–20 yra dar vienos didžios Naujojo Testamento eilutės, susijusios su Kristaus įsikūnijimu. Pirmiausia, dažnai laikomomis himnu, jomis aptariamas Kristaus vaidmuo sukuriant pasaulį (Kol 1, 15–17), o paskui – Kristaus vaidmuo sutaikyme (Kol 1, 18–20). Per Kristų kaip Kūrėją – Atpirkėją Dievas viską sutaiko su savimi. Sutaikymo darbas, kurį Dievas atlieka per Kristų, yra kosminio masto: „darydamas Jo kryžiaus krauju taiką, per Jį sutaikė su savimi visa, kas yra žemėje ir danguje“ (Kol 1, 20).

Nors niekada negalėtume prilygti Vyriausiojo Mokytojo sutaikymo darbo kosminiam mastui, mes esame pašaukti dalyvauti sutaikymo tarnystėje mūsų pačių srityje (2 Kor 5, 18). Ar galėjo būti tokia Jėzaus mintis, kai Jis meldėsi: „Kaip Tu esi Mane atsiuntęs į pasaulį, taip ir Aš juos pasiunčiau į pasaulį?“ (Jn 17, 18)

`Kaip galime atspindėti Dievo kaip sutaikytojo vaidmenį? T.y., kokiomis aplinkybėmis (jei taip pasitaiko) galite padėti žmonėms susitaikyti?`