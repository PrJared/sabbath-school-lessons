---
title:  I. Tikras krikščioniškas ugdymas
date:   22/11/2020
---

Pasakojama apie rabiną, kuris, žvelgdamas į mieguistas vieno savo mokinio akis, paklausė: „Mokiniai, kaip žinoti, kada pasibaigė naktis ir prasidėjo diena?“

Keli mokiniai atsargiai pakėlė rankas. „Mokytojau, – klausė vienas, – ar tuomet, kai gali atskirti figmedį nuo alyvmedžio?“

– „Ne.“

Kitas mokinys pakėlė ranką: „Mokytojau, ar tuomet, kai gali atskirti avį nuo ožkos?“

Išklausęs daugybės atsakymų, rabinas pasakė: „Mokiniai, suprasti, kada pasibaigė naktis ir prasidėjo diena galite pažvelgę į anksčiau niekada nematyto žmogaus veidą ir atpažinti nepažįstamąjį kaip brolį ar seserį. Iki tol, kad ir kokia šviesi būtų diena, vis tiek dar naktis“.

`1. Perskaitykite Lk 10, 30–37. Ką Jėzus norėjo pasakyti šiuo pasakojimu? Ir ką jis turėtų mums pasakyti apie tai, kas privalo būti bet kokio tikro krikščioniškojo ugdymo dalimi?`
														
Mes, septintosios dienos adventistai, buvome gausiai palaiminti doktrinų šviesa ir tiesa (mirusiųjų būklė, sabata, 1844 m. ir teismas, didžioji kova, paminint vos keletą), kurių didžioji dalis krikščioniškojo pasaulio vis dar nesupranta. Nepaisant to, kad ir kokios esminės yra šios tiesos, kokia mums iš jų nauda, jei nesame malonūs žmonėms, jei demonstruojame išankstinį nusistatymą kitų atžvilgiu ir jei leidžiame kultūriniam ir socialiniam mūsų aplinkos šališkumui priversti mus elgtis su kitais kaip su antrarūšiais žmonėmis?

Juk ne kas kitas, tik tikras krikščioniškas ugdymas turi padėti mums pakilti virš šių žmogiškų silpnybių bei blogybių ir pamatyti kitus, kaip juos regi Kristus, kūrinius, už kuriuos Jis mirė, kurių nuodėmes Jis užnešė ant kryžiaus, kūrinius, už kuriuos Jis sumokėjo begalinę kainą. Jei išaukštinsime kryžių, kaip privalome tai daryti, tada pamatysime kiekvieno žmogaus vertę ir, idealiu atveju, elgsimės su juo taip, kaip jie išties nusipelno, atsižvelgdami į Dievo jiems suteiktą vertę. Krikščioniškasis ugdymas turi apimti šį mokymą, kitaip jis nevertas vadintis „krikščionišku“.

`Kokių išankstinių nuostatų subtiliai ar net atvirai moko jūsų kultūra ir visuomenė, virš kurių jūs kaip krikščionys turite pakilti?`