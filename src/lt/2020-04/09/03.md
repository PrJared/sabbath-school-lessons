---
title:  II. Pašaukti būti šviesa
date:   23/11/2020
---

Visur, kur pažvelgsime, atrodo, kad mūsų planeta gręžiasi pati prieš save ir keičia šviesą tamsa. Tačiau ir mes susiduriame su tamsa kur kas arčiau namų, atsižvelgiant į mūsų patyrimą šiame sudėtingame pasaulyje. Mes taip pat suvokiame šio pasaulio siaubą gyvenime, kai kovojame su liga, kai susiduriame su artimųjų netektimi, stebėdami, kaip šeimos pasiduoda skyryboms, stengdamiesi suprasti daugelį blogybių mūsų visuomenėje ir kultūroje.

Nepaisant šio moralinio bankroto ir dvasinės tamsos, viso šio išorinio ir vidinio triukšmo metu girdime Jėzaus žodžius kiekvienam iš mūsų:

`2. „Jūs – pasaulio šviesa. Neįmanoma nuslėpti miesto, kuris pastatytas ant kalno. Ir niekas nevožia indu degančio žiburio, bet jį stato į žibintuvą, kad šviestų visiems, kas yra namuose. Taip tešviečia ir jūsų šviesa žmonių akivaizdoje, kad jie matytų gerus jūsų darbus ir šlovintų jūsų Tėvą danguje.“ (Mt 5, 14–16) Ko šios eilutės mus moko, kaip turime gyventi ir kaip mūsų kaip krikščionių elgesys paveikia tai, kaip kiti mato Dievą?`
														
Kaip Jėzaus klausytojai būtų supratę Jo žodžius tą karštą dieną prie Galilėjos ežero? Girdėjusieji Jo žodžius žinojo viską apie šviesą ir tamsą. Be abejo, jiems teko daug bijoti dėl didelės tamsos. Jie gyveno Romos okupacijos sąlygomis, sukarintoje visuomenėje, kuri, nors neturėjo telefonų, kompiuterių ir žiniatinklio, daugeliu atžvilgių buvo tokia pat efektyvi kaip mūsiškė, o kai kuriais atvejais net labiau bauginanti.

Romėnai buvo visur, primindami minioms ant kalvos šlaito, kad siekiantieji pridaryti bėdų bus greitai nukankinti ir prikalti mirti nuogi ant romėniško kryžiaus.

Ir vis dėlto Jėzus kvietė žmones būti šviesa. Būti gailestingais. Būti tyraširdžiais. Būti taikdariais. Tuomet krikščioniškasis ugdymas turi apimti mūsų mokymą būti šviesos šaltiniu pasaulyje, kad sugebėtume priimti tokius sprendimus, kurie kitiems atskleistų Dievo tikrovę ir gerumą.

`Kaip iš tikrųjų galime parodyti kitiems Dievo tikrovę ir gerumą?`