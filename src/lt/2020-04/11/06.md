---
title:  V. Darbas ir prievaizdavimas
date:   10/12/2020
---

„Visa, ką tik tavo ranka imasi daryti, daryk visomis jėgomis.“ (Mok 9, 10) Išmintingiausias žmogus šį patarimą taiko visoms gyvenimo pusėms.

Paprašyti pakomentuoti krikščionišką prievaizdavimą, daugelis apsiriboja finansine krikščionių atsakomybe. Nors pinigai tikrai yra svarbi prievaizdavimo pusė, apsiriboti vien pinigais yra per siaura. Organizacijų teorijoje prievaizdavimas reiškia vadovybės atsakomybę plėtoti ir tinkamai naudoti visus turimus išteklius.

Kokie yra tie ištekliai, kuriais Dievas palaimino bažnyčią? Petras aiškiai sako, kad kiekvienas žmogus turi Kūrėjo suteiktas dovanas; ir jis tokius apdovanotus krikščionis vadina šventa kunigyste (1 Pt 2, 5), atskaitinga Dievui už visų Dievo dovanų valdymą: pinigus, laiką, jėgas, talentus ir kt.

`5. Perskaitykite Mok 9, 10 ir 1 Kor 10, 31. Kokia yra žinia šiose eilutėse, kaip turėtume dirbti ir kaip ugdyti žmones darbui?`
														
Vieni iš gyvenimo spąstų šiandien yra polinkis skirtingas gyvenimo puses dalyti į skyrius. Darbinis gyvenimas, šeimos gyvenimas, dvasinis gyvenimas ir netgi laisvalaikis. Kai kuriais atvejais polinkis atskirti šias gyvenimo sritis yra naudingas. Pvz., nėra gerai namo „parsinešti“ savo darbą, kad jis trukdytų vykdyti pareigas šeimai. Taip pat laisvalaikio leidimas neturėtų sumažinti su Dievu praleidžiamo laiko.

Tačiau toks apribojimas neturėtų būti taikomas vaidmeniui, kurį mūsų dvasinis gyvenimas turi atlikti visai mūsų būčiai. Krikščioniškas darbas kyla iš bendrystės ir bendradarbiavimo su Dievu. Darbas yra vienas iš būdų, kaip praktikuoti Dievo Artumą. Atskirti mūsų religinį gyvenimą, apriboti Dievą vienai dienai, valandai ar net vos vienai gyvenimo sričiai, reiškia atmesti patį Dievo buvimą šiose kitose srityse.

`Du klausimai: pirmiausia paklauskite savęs, ar jūs tikrai padalijate savo dvasinį gyvenimą? Antra, jei jūs tai darote, kaip jūs galite išmokti leisti dvasingumui viešpatauti visuose savo darbuose?`