---
title:  III. Darbas ir meistriškumas
date:   08/12/2020
---

`3. Perskaitykite Iš 25, 10–30, 38. Ar Dievas buvo konkretus, kai liepė Mozei pastatyti padangtę? Ką tai sako apie Dievo charakterį?`
														
Kai Dievas liepė Mozei pastatyti Jam Padangtę, Mozė galėjo pasakyti: „Jokių problemų, Viešpatie! Nuo to laiko, kai pabėgau iš Egipto prieš 40 metų, nuolat statau palapines. ... Tik duok man minutę!“ Bet kuriam žmogui, gyvenusiam anų dienų pusiau klajoklių midjaniečių kultūroje, palapinės statymas buvo paprastas dalykas. Jis galėjo tai padaryti užsimerkęs, galvodamas apie kitus, kur kas svarbesnius dalykus. Ko Mozė galbūt nesitikėjo, tai labai išsamių nurodymų (gana paprastam architektūriniu požiūriu statiniui) ir ilgo sąrašo „kaip reikia padaryti“ kiekvieną baldą, taip pat kunigų drabužius – beveik 150 punktų nurodymų. Paprastam stalui padaryti Mozė turėjo laikytis septynių žingsnių surinkimo procedūros (Iš 25, 23–30).

Dievo parodytas dėmesys detalėms statant Jam Padangtę (o vėliau ir atnašavimo apeigų nurodymams) nurodo į meistriškumo dvasią, siekį padaryti tai, kas prilygtų šedevrui. Medžiagos buvo aukščiausios kokybės, dizainas nepriekaištingas, darbas turėjo būti išskirtinis – žinia buvo aiški: „Dievui atmestinas darbas nepriimtinas!“

Vis dėlto, nors matas atrodė aukštas, pats Dievas suteikė ne tik impulsą, bet ir žmogiškuosius išteklius tikslui pasiekti. Iš 31, 1–6; 35, 30–36, 1 parašyta, kad pats Dievas suteikė žmonėms reikiamų įgūdžių. Šie vyrai buvo pripildyti „dieviškos dvasios“, suteikiant jiems visokiausių sugebėjimų ir žinių, kad Padangtės statyba ir baldai būtų tokie, kaip „Viešpats įsakė“ (Iš 36, 1). Be to, tie patys du pagrindiniai meistrai taip pat buvo apdovanoti gebėjimu „ir kitus pamokyti“ (Iš 35, 34), kad jų žinios ir įgūdžiai išliktų izraelitų bendruomenėje. Nors šie du asmenys istorijoje išskiriami kaip Dievo išrinkti vadovai, kiti žmonės gavo panašias dovanas ir prisijungė prie šio darbo (Iš 36, 2).

Taigi puolę, nuodėmingi žmonės nėra tinkamas pasiteisinimas, kad kuri nors užduotis būtų laikoma neverta visiško pasišventimo. Dievas tikisi, kad mes visuomet stengsimės, naudosimės suteiktais talentais, įgūdžiais, laiku ir išsilavinimu dideliems tikslams.