---
title:  V. Ugdymas ankstyvojoje bažnyčioje
date:   19/11/2020
---

Vienas iš nuostabių Šventojo Rašto ugdymo principų pasireiškia tuomet, kai Jėzus, Vyriausiasis Mokytojas, ruošiasi palikti savo mokinius. Jie buvo su Juo trejus su puse metų, maždaug tiek laiko, kiek mes skiriame vidurinei mokyklai ar kolegijai. Kuriam nors iš minėtų laikotarpių pasibaigus, priklausomai nuo asmens, mokiniai dažnai laikomi pasirengusiais savarankiškumui.

Bet Jėzus suteikė savo sekėjams tęstinį ugdymą Šventosios Dvasios globoje. Kitur Ji vadinama mokytoju arba vedliu ir įvardijama kaip Guodėjas ar Globėjas (graikiškai – parakletos), kuris liks su Jėzaus sekėjais visam laikui (Jn 14, 16–17). Ji įvardijama kaip Tiesos Dvasia. Nors Šventoji Dvasia nėra įvardijama kaip mokytoja, Dvasios darbas neabejotinai yra ugdantis, ypač susijęs su tiesos ieškojimu ir suradimu.

`6. Perskaitykite 1 Kor 2, 1–16. Ką Paulius sako, kas itin svarbu ugdymo kontekstui?`
														
Paulius pirmiausia primena Korinto bažnyčiai, kad kai jis pirmą kartą pas juos atvyko, jis kalbėjo tik apie Jėzų Kristų ir Jo nukryžiavimą (1 Kor 2, 2). Tai nėra išmintis, o tik Evangelijos skelbimas. Bet tai dar nebuvo pabaiga (1 Kor 2, 6), nes kai šie nauji krikščionys subręs, apaštalas grįš paskelbti jiems kitos išminties, slėpiningos Dievo išminties, nuo amžių skirtos paskelbti (1 Kor 2, 7), net Dievo gelmes (1 Kor 2, 10). Viskas bus tyrinėjama vedant Dievo Dvasiai, kai Ji susijungs su mokinio dvasia.

Kokio gylio bus šis tyrinėjimas, ir kiek galės mokytis tie, kuriuos ves Dvasia? Skyrius baigiamas pranašo Izaijo žodžiais: „Kas gali pasakyti Viešpačiui, ką Jam daryti, pamokyti Jį ar duoti patarimą?“ (Iz 40, 13) Pranašas, kalbėdamas paprastiems savo laikmečio žmonėms, pasakytų, kad niekas to negali padaryti. Bet Paulius pataisė šią sampratą tokia išvada: „Mes turime Kristaus išmonę“, tai reiškia, kad Dvasios kupiniems krikščionims pasiekiamos net Dievo mintys, taigi bet koks mokymas bei supratimas (1 Kor 2, 10–13), kurių prireiktų norint pažinti teisumo kelią.