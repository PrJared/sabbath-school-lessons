---
title:  I. Pagal Dievo paveikslą
date:   15/11/2020
---

`1. Perskaitykite Pr 1, 26–27 ir Pr 5, 1. 3. Ko šios eilutės moko apie tai, kaip Dievas iš pradžių sukūrė žmoniją, ir kas jai atsitiko po nuodėmės?`
														
Žodžiai „Dievo paveikslas“ šimtmečius žavėjo Rašto tyrinėtojus. Koks šis paveikslas, pagal kurį buvo sukurti pirmieji žmonės? Pavyzdžiui, ar tai reiškia, kad Dievas pažvelgė į veidrodį ir suformavo savo naują kūrinį, kad pastarasis atrodytų kaip Jis? O gal tai reiškia, kad žmonės panašesni į Dievą nei visos kitos gyvybės formos? O gal tai reiškia dvasinį ir intelektualų Kūrėjo ir Jo sukurto žmogaus panašumą ir suderinamumą? Šventasis Raštas nepateikia tikslaus šio pasakymo paaiškinimo, nors Šventojo Rašto tyrinėtojai pateikia daugybę aiškinimų, ką jis galėtų reikšti. Tačiau aišku, kad po nuodėmės šis paveikslas pasikeitė, todėl E. Vait rašė, kad ugdymo tikslas yra atkurti žmoguje Kūrėjo atvaizdą (žr. Ugdymas, 16 p.).

`2. Kaip ugdymas gali pasiekti tokį tikslą?`

Pirmiausia reikia atsiminti, kad Dievas sukūrė mus palaikyti ryšį su Juo, panašiai kaip tėvai ir vaikai. Jis sukūrė mus pagal savo paveikslą, panašiai kaip tėvai susilaukia vaikų pagal savo paveikslą (Pr 5, 1), kad mes galėtume būti Jo vaikai, priklausantys Jo šeimai; Jis gali bendrauti su mumis ir užmegzti ilgalaikius santykius su mumis. Taigi Dievo paveikslas yra labiau „protinis“, įgalinantis dvi būtybes – dieviškąją ir žmogiškąją – susitikti protu. Būtent tai vyksta ugdyme, pirmiausia namuose tarp tėvų ir vaikų, o vėliau mokykloje, kai mokytojai perima ugdymo darbą. Akivaizdu, kad Dievas numatė šį mums gerai pažįstamą ugdymo procesą, kai, išskyręs mus iš daugelio kitų gyvybės formų, Jis padarė mus pagal savo paveikslą, kad galėtų mus mokyti, o mes galėtume mokytis iš Jo, kol mumyse atsispindės Jo paveikslas (Jo protas).

`Pasakojimas apie atpirkimą yra pasakojimas apie ugdymą nuo sukūrimo iki įsikūnijimo ir nuo įsikūnijimo iki atkūrimo. Dievas yra mokytojas, o dangus yra mokykla visiems laikams (žr. E. Vait, Ugdymas, p. 349). Kokią įtaką ši mintis daro mūsų pasišventimui krikščioniškam ugdymui namuose, bažnyčioje, mokykloje, universitete ir visam gyvenimui?`