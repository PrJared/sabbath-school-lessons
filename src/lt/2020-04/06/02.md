---
title:  I. Užuot slėpęsi
date:   01/11/2020
---

`1. Perskaitykite Pr 3, 1–11. Kodėl Dievas klausė Adomo: „Kur tu?“`
														
Paprastai pasakojime apie nuopuolį vaizduojamas vaisius yra obuolys. Bet tekstas sako kitaip. Tai tiesiog buvo „medžio vaisius“ (Pr 3, 3). Vaisiaus rūšis nesvarbi. Valgyti šio medžio vaisių buvo draudžiama, nes medis kažką simbolizavo. Jis simbolizavo pagundą atstumti Dievą ir pareikšti: „Aš pats sau esu gyvenimo matas. Aš galiu būti sau Dievas. Mano autoritetas yra aukščiau Dievo Žodžio.“

Ir tikrai, žalčiui paskatinus Adomą ir Ievą valgyti šio medžio vaisių, jų gyvenimas nukrypo nuo kurso. Tada, pajutę netoliese esantį Dievą, jie bandė pasislėpti „tarp sodo medžių“ (Pr 3, 8).

Keista, kad Dievas klausė Adomo: „Kur tu?“ Dievas tikrai žinojo, kur jis. Galbūt Viešpats to klausė, kad padėtų Adomui ir Ievai suvokti tai, ką jie darė – slėpėsi dėl savo poelgio. Tai yra, Jis padėjo jiems pamatyti liūdną jų elgesio rezultatą.

`2. Perskaitykite Rom 5, 11–19, kur Paulius daug kartų tiesiogiai sieja tai, ką Adomas padarė Edene, su tuo, ką Jėzus atliko ant kryžiaus. Ką tai turėtų mums pasakyti apie Jėzaus atėjimą pakeisti Adomo elgesio padarinius?`
														
Galima teigti, kad išganymo planas yra Dievo atsakas į Adomo ir Ievos reakciją. Jie slėpėsi nuo Dievo iš gėdos ir kaltės dėl nuodėmės, ir Dievas atėjo juos išgelbėti. Savaip ir mes pasielgėme taip pat, ir Jėzus atėjo mūsų išgelbėti. Tad ir mūsų būtų galima klausti: „Kur tu?“ Tai yra, kur jūs esate dėl savo nuodėmės ir kaltės santykyje su Jėzumi ir ką Jis atliko, kad jus iš to išgelbėtų?

`Nepriklausomai nuo to, su kuo dar yra susijęs krikščioniškas ugdymas, kodėl jis turi apimti, net pabrėžti, tai, kad mes iš prigimties slepiamės nuo Dievo, o tada nukreipti mus į Jėzų kaip sprendimą?`