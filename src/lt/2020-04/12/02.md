---
title:  I. Laikas nuostabai
date:   13/12/2020
---

Ar kada susimąstėte, kodėl Dievas nusprendė suteikti mums dviejuose pirmuosiuose Pradžios knygos skyriuose darnius pasakojimus apie pasaulio sukūrimą? Pradžios 1 pasakojama apie pasaulio sukūrimo savaitę ir nuostabą keliantį žemės stebuklą, kai ji suformuojama ir joje sukuriama gyvybė, o pasakojimo kulminacija yra vyro ir moters sukūrimas šeštą dieną. Pradžios 2 žvelgiama į tą patį pasakojimą, bet iš kitos pusės, ypatingą dėmesį skiriant šeštai dienai. Dabar dėmesio centre yra Adomas, ir viskas apibūdinama kaip skirta jam ir moteriai – sodas, upės, gyvūnai ir, žinoma, moteris.

Pasaulio sukūrimas yra per gilus vienam pasakojimui. Pirmiausia mes sužinome apie galingą, menišką Kūrėją, kuriam patinka tobulas grožis. Tada mes susitinkame su santykių Dievu, kuris nori, kad žmonės vienas kitą mylėtų ir rūpintųsi vienas kitu bei visa kūrinija.

`1. Perskaitykite Pradžios 1 ir 2, o tada apmąstykite, kaip pirmoji sabata (Pr 2, 1–3) susijusi su pirmuoju pasakojimu apie pasaulio sukūrimą ir pereina į antrąjį pasakojimą apie pasaulio sukūrimą. Kaip jūsų išvados padeda suprasti, ką gali reikšti Dievo palaiminimas sabatos dienos ir pastarosios padarymas šventa?`
														
Įsivaizduokite save Adomo ar Ievos vietoje tą pirmąją sabatą. Tai pirmoji jūsų gyvenimo diena, pirmoji diena su sutuoktiniu ir pirmoji diena su Dievu. Kokia ugdymo diena! Jūs pradedate mokytis iš Dievo, kuris sukūrė tokį grožį. Jūs stebitės, kai vieną akimirką matote dramblį, kitą – varlę, kiekviena iš jų yra nepakartojama. Jūs šypsotės, kai matote žaidžiančią žirafą ar buivolą. Dėl daugybės nuostabą keliančių spalvų, formų ir garsų simfonijos netenkate žado; mėgaujatės skoniais, kvapais ir atrandate skirtingas struktūras. Daugiausia pradedate mokytis apie santykius – atsakomybę, rūpestingumą, meilę. Jūs patiriate tai su savo Kūrėju; pradedate tai pritaikyti su visais kūriniais.

Pirmoji sabata negalėjo būti pasyvus patyrimas Adomui ir Ievai. Jiems tai buvo Dievo suteikta galimybė sutelkti dėmesį į Kūrėją ir kūrinius. Jiems tai buvo nuostabos metas.

`Išvardykite įvairias ugdymo galimybes, suteiktas Adomui ir Ievai pirmąją sabatą. Kurios iš šių galimybių vis dar aktualios šiandien, net jei jos pasireikštų kita forma? Kaip jos gali praturtinti jūsų sabatą?`