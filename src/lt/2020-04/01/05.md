---
title:  IV. Susigrąžinti tai, kas prarasta
date:   30/09/2020
---

Adomui ir Ievai apsisprendus sekti žalčio žinia, jie, be daugelio kitų padarinių, susidūrė su išvarymu iš Dievo mokyklos. Pagalvokite, ką Adomas ir Ieva prarado dėl savo nuodėmės. Supratus jų nuopuolį, galima geriau suprasti ugdymo tikslą dabartiniais laikais. Nepaisant jų išvarymo, dėl gyvenimo netobulame pasaulyje atsirado naujas poreikis ugdymui.

Jei prieš nuopuolį ugdymas buvo Dievo būdas supažindinti Adomą ir Ievą su Juo, Jo charakteriu, Jo gerumu ir meile, po jų išvarymo ugdymas turėjo padėti žmonijai iš naujo pažinti tuos dalykus, taip pat iš naujo sukurti Dievo paveikslą mumyse. Nepaisant fizinio pašalinimo iš Dievo artumo, Dievo vaikai vis tiek gali pažinti Jį, Jo gerumą ir Jo meilę. Per maldą, tarnystę ir Jo Žodžio tyrinėjimą galime priartėti prie mūsų Dievo, kaip tai darė Adomas ir Ieva Edene.

Gera žinia yra tai, kad dėl Jėzaus ir atpirkimo plano ne viskas yra prarasta. Mes turime išganymo ir atkūrimo viltį. Didžioji krikščioniškojo ugdymo dalis turėtų nukreipti mokinius į Jėzų ir į tai, ką Jis padarė mūsų labui ir į Jo teikiamą atkūrimą.

`4. Perskaitykite 2 Pt 1, 3–11. Atsižvelgiant į visa, kas prarasta, kai žmonės buvo išvaryti iš sodo, šios eilutės yra padrąsinimas, kad daug ką galima atgauti. Ką Petras rašo, ką turime padaryti, norėdami atkurti Dievo paveikslą savo gyvenime?`
														
Per Jėzų mums buvo duota „visa, kas praverčia gyvenimui ir maldingumui“. Koks pažadas! Kokie gali būti kai kurie iš šių dalykų? Petras mums pateikia sąrašą: tikėjimas, dorybė, pažinimas, susivaldymas, ištvermė ir pan. Taip pat atkreipkite dėmesį, kad vienas iš Petro paminėtų dalykų yra pažinimas. Ši idėja, be abejo, veda prie ugdymo. Tikras ugdymas ves prie tikro pažinimo, Kristaus pažinimo, ir tokiu būdu ne tik tapsime panašesni į Jį, bet ir galėsime pasidalyti savo pažinimu apie Jį su kitais.

`Trumpai pagalvokite apie tai, kad uždrausto medžio vaisius buvo „gero ir pikto pažinimo“. Ką tai turėtų mums pasakyti, kodėl ne visas pažinimas yra geras? Kaip mums žinoti, kuo skiriasi gero ir pikto pažinimas?`