---
title:  V. Tai, dėl ko verta liudyti
date:   10/09/2020
---

„Esu nukryžiuotas kartu su Kristumi. Aš gyvenu, tačiau nebe aš, o gyvena manyje Kristus. Dabar, gyvendamas kūne, gyvenu tikėjimu į Dievo Sūnų, kuris pamilo mane ir paaukojo save už mane.“ (Gal 2, 19–20)

Priimant Kristų tikrai tenka kažką aukoti. Yra dalykų, kurių Jis prašo mūsų išsižadėti. Jėzus aiškiai pasakė, kad Jo sekimui reikės pasišventimo: „Jei kas nori eiti paskui Mane, teišsižada savęs, teneša savo kryžių ir teseka Manimi.“ (Lk 9, 23) Mirtis ant kryžiaus yra skausminga. Pavedus savo gyvenimą Kristaus reikalavimams ir kai nuodėmės „senasis aš“ yra nukryžiuotas (žr. Rom 6, 6), tai yra skausminga. Kartais skaudu išsižadėti puoselėtų norų ir gyvenimo įpročių, tačiau atlygis gerokai viršija skausmą.

Galingų liudijimų, darančių įtaką gyvenimui, dėmesys tenka tam, ką Kristus atliko dėl mūsų, o ne tam, ko mes dėl Jo išsižadėjome. Daugiausia dėmesio skiriama Jo aukai, o ne mūsų vadinamosioms „aukoms“. Nes Kristus niekada neprašo mūsų išsižadėti to, kas mums naudinga.

Vis dėlto krikščionybės istorija alsuoja pasakojimais apie tuos, kurie dėl Kristaus turėjo ryžtis milžiniškoms aukoms. Ne todėl, kad šie žmonės pelnė išgelbėjimą, ar kad jų poelgiai, kad ir kokie nesavanaudiški ir pasiaukojantys, suteikė jiems nuopelnų Dievo akivaizdoje. Vietoj to, dažniausiai supratę, ką Kristus dėl jų atliko, šie vyrai ir moterys norėjo visa padėti ant aukuro, laikantis Dievo pašaukimo jų gyvenime.

`6. Perskaitykite Jn 1, 12; Jn 10, 10; Jn 14, 27 ir 1 Kor 1, 30. Mūsų liudijimas visada grindžiamas tuo, ką Kristus dėl mūsų atliko. Išvardykite keletą Jo malonės dovanų, paminėtų aukščiau pateiktuose tekstuose.`
														
Atsižvelgiant į aukščiau pateiktus tekstus, pagalvokite apie tai, ką Kristus dėl jūsų atliko. Galbūt visą gyvenimą buvote uolus krikščionis arba galbūt patyrėte dramatiškesnį atsivertimą. Apmąstykite, koks geras jums buvo Jėzus ir kokį tikslą, ramybę ir laimę Jis jums suteikė. Pagalvokite apie tuos laikus, kai Jis suteikė jums stiprybės, kad ištvertumėte sunkias aplinkybes jūsų gyvenime.

`Ką jūs buvote pašaukti paaukoti vardan Kristaus? Ko išmokote iš šio patyrimo, kuris galėtų būti palaiminimu kitiems?`
