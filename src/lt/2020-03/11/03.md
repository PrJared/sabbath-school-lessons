---
title:  II. Keičianti asmeninio liudijimo galia
date:   07/09/2020
---

Jonas ir Jokūbas, Zebediejaus sūnūs, buvo žinomi kaip „griaustinio vaikai“ (Mk 3, 17). Tiesą sakant, taip juos pavadino Jėzus. Ūmus Jono elgesys pasireiškė Jėzui ir Jo mokiniams keliaujant per Samariją. Bandydami rasti vietą nakvynei, jie susidūrė su priešprieša dėl samariečių išankstinio nusistatymo žydų atžvilgiu. Jiems buvo atsakyta net kukliausių apgyvendinimo vietų.

Jokūbas ir Jonas manė, kad jie turi sprendimą. „Tai girdėdami, mokiniai Jokūbas ir Jonas sušuko: ‘Viešpatie, jei nori, mes liepsime ugniai kristi iš dangaus ir juos sunaikinti!ʼ“ (Lk 9, 54) Jėzus už tai barė brolius, ir jie visi tyliai paliko kaimą. Jėzaus kelias yra pagrįstas meile, o ne kova ir jėga.

Jėzaus meilės akivaizdoje Jono smarkumas ir pyktis virto geraširdiškumu ir švelnia užuojautos dvasia. Pirmame Jono laiške žodis meilė pavartotas beveik keturiasdešimt kartų; įvairiomis formomis jis pavartotas 50 kartų.

`2. Perskaitykite 1 Jn 1, 1–4; 1 Jn 3, 1; 1 Jn 4, 7–11; ir 1 Jn 5, 1–5. Ką šios eilutės pasako apie Jono liudijimą ir pokyčius jo gyvenime dėl jo bendrystės su Jėzumi?`
														
Galioja amžinas principas, kuris yra visatos dėsnis. E. Vait gerai apibūdina šį principą tokiais žodžiais: 

> <p></p>
> „Jėgos panaudojimas prieštarauja Dievo valdžios principams; Jis trokšta tik meilės tarnystės, o meilei negalima įsakinėti, jos neįmanoma laimėti jėga arba valdžia. Meilė pažadinama tik meile.“ (Su meile iš Dangaus, 2011, 16 p.)

Pasišventus Kristui, Jo meilė švies per mus kitiems. Didžiausias krikščionybės liudijimas yra pasikeitęs gyvenimas. Tai nereiškia, kad niekada nepadarysime klaidų, ir kad kartais gal ir neparodysime meilės ir malonės, kurias turime rodyti. Bet tai reiškia, kad idealiu atveju Kristaus meilė sklis iš mūsų gyvenimo ir būsime palaiminimas aplinkiniams.

`Kaip gerai jūs atspindite Kristaus meilę kitiems? Pagalvokite apie savo atsakymo reikšmę.`
