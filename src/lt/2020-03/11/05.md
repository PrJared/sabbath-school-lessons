---
title:  IV. Liudyti užtikrintai
date:   09/09/2020
---

`5. Perskaitykite 1 Jn 5, 11–13; Hbr 10, 19–22; ir 1 Kor 15, 1–2. Kokį patikinimą, kuris leidžia užtikrintai liudyti apie mūsų išganymą Kristuje dėl amžinojo gyvenimo, mums suteikia Raštas?`
														
Jei nesame užtikrinti dėl asmeninio išganymo Jėzuje, neįmanoma juo pasidalyti su kuo nors kitu. Negalime dalytis tuo, ko neturime patys. Yra sąžiningų krikščionių, kurie gyvena amžinai neužtikrinti, svarstantys, ar jie kada nors bus pakankamai geri, kad būtų išgelbėti. Kaip kartą pasakė išmintingas senas pamokslininkas: „Žvelgdamas į save nematau galimybės būti išgelbėtam. Žvelgdamas į Jėzų nematau galimybės pražūti.“ Viešpaties žodžiai per amžius užtikrintai skamba: „Gręžkitės Manin ir būsite išgelbėti, visi žemės pakraščiai, nes Aš Dievas, ir kito nėra!“ (Iz 45, 22)

Mūsų Viešpats nori, kad kiekvienas iš mūsų džiaugtųsi išgelbėjimu, kurį Jis laisvai siūlo. Jis trokšta, kad mes patirtume, ką reiškia būti nuteisintiems Jo malone, ir būti laisviems nuo pasmerkimo, kurį atneša nuodėmės kaltė. Kaip Paulius sako Romiečiams 5: „Taigi, nuteisinti tikėjimu, gyvename taikoje su Dievu per mūsų Viešpatį Jėzų Kristų.“ (Rom 5, 1) Jis priduria, kad mes galime būti užtikrinti: „Taigi dabar nebėra pasmerkimo tiems, kurie yra Kristuje Jėzuje.“ (Rom 8, 1) Apaštalas Jonas patvirtina, kad „kas turi Sūnų, tas turi gyvenimą. Kas neturi Dievo Sūnaus, tas neturi gyvenimo.“ (1 Jn 5, 12)

Jei tikėjimu priėmėme Jėzų ir Jis gyvena mūsų širdyje per savo Šventąją Dvasią, amžinojo gyvenimo dovana priklauso mums šiandien. Tai nereiškia, kad patyrę Dievo malonę ir išganymą Kristuje negalime jo prarasti (2 Pt 2, 18–22; Hbr 3, 6; Apr 3, 5). Mes visada galime laisvai pasirinkti tolintis nuo Jo, bet kai jau esame patyrę Jo meilę ir supratę Jo aukos gelmes, niekada neturėtume trauktis nuo To, kuris mus labai myli. Diena iš dienos ieškosime galimybių pasidalyti su kitais Jėzaus mums teikiama malone.

`Ar jūs esate užtikrinti dėl išgelbėjimo Jėzuje? Jei taip, kuo remiatės? Kodėl jūs tuo užtikrinti? Kur randate užtikrinimą? Kita vertus, jei nesate užtikrinti, kodėl? Kaip galite rasti šį užtikrinimą?`
