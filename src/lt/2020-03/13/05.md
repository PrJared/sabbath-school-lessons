---
title:  IV. Meilės poreikiai
date:   23/09/2020
---

Meilė visada pasireiškia veiksmais. Mūsų meilė Kristui verčia mus ką nors daryti dėl pražuvusios žmonijos. Paulius tai aiškiai pasakė Korinto bažnyčiai: „Kristaus meilė valdo mus“ (2 Kor 5, 14). Pirmiausia, krikščionybė nėra blogų dalykų išsižadėjimas, kad būtume išgelbėti. Jėzus „neišsižadėjo“ blogų dalykų danguje, kad galėtų būti išgelbėtas. Jis atsisakė gerų dalykų, kad būtų galima išgelbėti kitus. Jėzus nekviečia mūsų tik skirti laiko, talentų ir turto Jo tikslui; Jis kviečia mus aukoti savo gyvenimą.

Rytiniame susitikime su mokiniais prie Galilėjos krantų Jėzus nuostabiai išdėstė dangaus meilės reikalavimus.

`6. Perskaitykite Jn 21, 15–19. Ko Jėzus tris kartus klausė Petro, ir koks buvo Petro atsakymas? Kodėl Jėzus tris kartus klausė Petro to paties?`
														
Petras tris kartus išsigynė savo Viešpaties, o Jėzus tris kartus išgavo iš Petro lūpų meilės atsiliepimą. Mokinių akivaizdoje Jėzus atstatė Petro pasitikėjimą, kad jam buvo atleista dieviška meile ir kad Jėzus vis dar turi jam darbo.

`7. Dar kartą perskaitykite Jn 21, 15–19, šį kartą ypatingą dėmesį atkreipdami į Jėzaus atsakymą į Petro tvirtinimą apie jo meilę Kristui. Ką Jėzus jam atsakė?`
														
Dangaus meilė yra aktyvi, o ne pasyvi. Tikra meilė yra daugiau nei šiltas jausmas, daugiau nei maloni idėja. Ji apima pasišventimą. Meilė verčia mus veikti. Ji skatina mus ištiesti ranką Dievo vaikams pražuvusiame pasaulyje, kuriems to labai reikia. Kai Jėzus pasakė Petrui: „Ganyk Mano avinėlius“, – tai buvo ir paliepimas, ir paguoda. Mokytojas kvietė reaguoti į meilę, Jis taip pat padrąsino Petrą, kad jam vis dar yra darbo, nepaisant Petro gėdingo elgesio, kai Jėzus buvo suimtas, o Petras ne tik išsigynė pažįstąs Jėzų, bet tai darė prisiekdamas, lygiai taip, kaip Kristus jam buvo sakęs, kad jis tai padarys.

Esmė? Galbūt jūs stipriai nuvylėte savo Viešpatį. Galbūt ne kartą išsigynėte Jo savo elgesiu. Gera žinia yra tai, kad malonė vis dar pasiekiama, o Dievas dar neatsuko jums nugaros. Jo darbe jums vis dar yra vietos, jei turite noro.

`Kaip Petras, ar kada nors „išsigynėte“ Viešpaties? Jei taip, ką jums sako ne tik Petro išsigynimas, bet ir Kristaus žodžiai Petrui?`
