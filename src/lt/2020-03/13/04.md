---
title:  III. Paulius – rinktinis Dievo įrankis
date:   22/09/2020
---

Kai Paulius priėmė Kristų, visas jo gyvenimas buvo iš esmės pakeistas. Kristus suteikė jam visiškai naują ateitį. Jis išvedė jį iš jam patogios aplinkos į išgyvenimus, kuriuos jis sunkiai galėjo įsivaizduoti. Vedant Šventajai Dvasiai apaštalas Paulius skelbė Dievo Žodį tūkstančiams visame Viduržemio jūros pasaulyje. Jo liudijimas pakeitė krikščionybės ir pasaulio istoriją.

`4. Perskaitykite Apd 9, 3–6. 10–20. Kaip šios eilutės atskleidžia, kad Jėzus turėjo dieviškąjį tikslą Pauliaus gyvenimui?`
														
Jėzus dažnai pasirenka labiausiai netikėtinus kandidatus Jo vardui liudyti. Pagalvokite apie demonų apsėstąjį, samarietę prie šulinio, prostitutę, muitininką, Galilėjos žvejus, o dabar ir nuožmų krikščionybės persekiotoją. Jie visi buvo pakeisti malonės dėka, o paskui jie buvo su džiaugsmu širdyje išsiųsti papasakoti istoriją, ką Kristus padarė jų gyvenime. Nė vienas iš jų niekada nepavargdavo pasakoti šios istorijos. Tai, ką Kristus padarė dėl jų, buvo taip nuostabu, kad jie turėjo tuo pasidalyti. Jie negalėjo tylėti.

`5. Palyginkite Apd 28, 28–31 ir 2 Tim 4, 5–8. Kas šiose eilutėse rodo, kad Paulius niekada nesvyravo dėl pasišventimo visą savo gyvenimą pavesti Kristui, laimint sielas?`
														
Gyvenimo pabaigoje, kai buvo suimtas Romoje, Paulius patvirtino, kad „šis Dievo išgelbėjimas yra pasiųstas pagonių tautoms, jos ir išgirs.“ (Apd 28, 28) Įrašas sako, kad jis priėmė visus, kurie jį aplankė, ir skelbė jiems žodį (Apd 28, 30). Gyvenimo pabaigoje jis paragino Timotiejų atlikti evangelisto darbą, o Paulius apie save galėjo pasakyti: „Iškovojau gerą kovą, baigiau bėgimą, išlaikiau tikėjimą.“ (2 Tim 4, 7)

Nors mūsų pašaukimas galbūt nebus toks dramatiškas kaip Pauliaus, Dievas kviečia kiekvieną iš mūsų kartu su Juo dalyvauti keičiant pasaulį. Akivaizdu, kad nepaisant visų sunkumų, su kuriais jam teko susidurti bėgant metams (žr. 2 Kor 11, 25–30), Paulius liko ištikimas savo pašaukimui Viešpatyje. Pasakojimas apie tai, kaip šis buvęs Jėzaus sekėjų persekiotojas tapo įtakingiausiu krikščioniškojo tikėjimo šalininku (išskyrus Jėzų), išlieka galingu liudijimu, ką Viešpats gali padaryti per žmogų, kuris savo gyvenimą pašvenčia Viešpaties darbui.

`Ką Dievas pašaukė jus daryti? Ar jūs tai darote?`
