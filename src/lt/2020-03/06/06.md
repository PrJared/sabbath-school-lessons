---
title:  V. Mūsų dovanų augimas
date:   06/08/2020
---

`7. Perskaitykite palyginimą apie talentus Mt 25, 14–30. Kokia šio pasakojimo mintis reikšmingiausia jums? Kodėl pirmi du tarnai buvo pagirti Dievo, o paskutinis – pasmerktas? Ką šis pasakojimas pasako apie mūsų talentų panaudojimą? Ypač atkreipkite dėmesį į Mt 25, 29.`
														
Šeimininkas kiekvienam tarnui suteikė talentų pagal sugebėjimus (Mt 25, 15). Kiekvienas gavo skirtingą sumą. Vienas gavo penkis talentus, kitas – du, trečias – vieną. Kiekvienas tarnas galėjo pasirinkti, kaip investuoti ar panaudoti jiems duotus talentus. Svarbu, kad tai, kas jiems buvo duota, jiems nepriklausė. Talentai priklausė tam, kas juos jiems perdavė.

Šeimininkui rūpėjo ne tai, kam teko geresni ar prastesni talentai. Nebuvo svarbu, kiek talentų buvo suteikta. Svarbiausia buvo tai, ką kiekvienas padarė su tuo, kas jam buvo duota.

Paulius tai išdėsto 2 Kor 8, 12: „Kai esama tikro troškimo, girtinas, kas duoda kiek gali, o ne kiek negali.“ Dievui svarbu ne tai, ką turite, o tai, ką darote su tuo, ką turite.

Dievas pagyrė pirmuosius du tarnus, nes jie ištikimai naudojosi savo talentais. Jų talentai vis augo. „Blogasis“ tarnas nenaudojo šeimininko jam duotų talentų, ir jie neaugo. Tai yra amžina tiesa: 

> <p></p>
> „Tarnavimo įstatymas tampa jungiančia grandimi, kuri sujungia mus su Dievu ir artimaisiais.“ (E. Vait, Paslėpti lobiai, 290 p.) 

Neištikimasis tarnas iššvaistė galimybę tarnauti ir galiausiai ją prarado.

Mums naudojant dovanas, kurias Dievas mums suteikė Jo vardo šlovei, jos didės ir augs. Kaip galite sužinoti, kokias dovanas Dievas suteikė jums? Nuolankiai paprašykite Dievą parodyti jums sritis, kuriose Jis nori jus matyti tarnaujančius. Kai Jis jus paragins, įsitraukite. Jūsų dovanos augs, kai jas naudosite ir džiaugsitės Jo tarnyste.

`Pagalvokite apie šį palyginimą ir pritaikykite jį savo gyvenimui. Ką jis sako jums apie tai, ką darote su tuo, ką jums Dievas suteikė? (Atminkite, kad viskas, ką turite, taip pat yra Dievo dovana.)`

