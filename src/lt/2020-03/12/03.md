---
title:  II. Apreiškimo knygos dėmesys paskutiniesiems laikams
date:   14/09/2020
---

Evangelijose dėmesys pirmiausia skirtas Kristaus pirmajam atėjimui. Jos pasakoja apie Jo gimimą, gyvenimą ir tarnystę, mirtį ir prisikėlimą. Nors jos kalba apie Jo antrąjį atėjimą, tai joms nėra esmė. Tačiau Apreiškimo knygoje pagrindinis dėmesys vis dėlto skiriamas šimtmečių senumo kovos kulminacijai. Kiekviena iš pagrindinių šios knygos pranašysčių baigiasi šlovingu mūsų Viešpaties sugrįžimu.
 
`3. Perskaitykite Apr 1, 7; Apr 11, 15; Apr 14, 14–20 ir Apr 19, 11–18. Kokią panašią išvadą matote kiekviename iš šių tekstų?`
														
Nuo pirmo iki paskutinio Apreiškimo knygos skyriaus kiekvienos pranašystės kulminacija yra Jėzaus atėjimas. „Avinėlis, kuris buvo nužudytas“ (Apr 5, 12), vėl ateis kaip karalių Karalius ir viešpačių Viešpats (Apr 19, 16). Jis nugalės visus priešus, kurie engia ir persekioja Jo tautą (Apr 17, 14). Jis išgelbės ją iš šio nuodėmės košmaro ir parves namo į šlovę. Didžioji gėrio ir blogio kova bus baigta. Žemė bus padaryta nauja, o atpirktieji amžinai gyvens su savo Viešpačiu (Apr 21, 1–4).

Apr 22, 7 (taip pat žr. 12, 17 ir 20 eilutes) Jėzus sako: „Štai Aš veikiai ateinu! Palaimintas, kas laikosi šios knygos pranašystės žodžių!“ Taigi paskutinis Jėzaus paraginimas visai žmonijai – reaguoti į Jo meilę, priimti Jo malonę ir sekti Jo tiesa, kad būtų pasiruošusi greitam Jo sugrįžimui. Apreiškimo knyga baigiasi Jėzaus kvietimu: „Ir Dvasia, ir sužadėtinė kviečia: ‘Ateik!ʼ Ir kas girdi, teatsiliepia: ‘Ateik!ʼ“ (Apr 22, 17)

Mūsų Viešpats kviečia visus, ieškančius amžinojo gyvenimo, ateiti pas Jį. Tada Jis kviečia tuos iš mūsų, kurie priėmė išganymo žinią ir laukia Jo sugrįžimo, kad prisijungtų prie Jo, kviesdami kitus priimti Jo meilės žinią. Jis siunčia mus savo misijai pasidalyti Jo žinia, kad pasaulis pasiruoštų greitam Jo sugrįžimui. Niekas taip nepatenkina, kaip dalyvavimas kartu su Jėzumi Jo misijoje pasauliui. Niekas taip nepraturtina, kaip bendradarbiavimas Jo paskutiniųjų dienų išganymo plane.

`Kristus veikiai ateina? Jonas šiuos žodžius užrašė maždaug prieš 2000 metų. Tačiau atsižvelgiant į tai, kaip suprantame mirusiųjų būklę, kodėl Kristaus antrasis atėjimas kiekvienam iš mūsų, atsižvelgiant į mūsų asmeninį patyrimą, tėra vos akimirka po mūsų mirties? Kaip tai padeda mums suprasti, kaip greitai iš tikrųjų Kristus ateina?`
