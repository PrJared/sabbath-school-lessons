---
title:  Dalijimosi verta žinia
date:   12/09/2020
---

### Šios savaitės tyrinėjimui skaitykite:
2 Pt 1, 12. 16–21; Apr 19, 11–18; Apr 14, 14–20; Mok 12, 13–14; Apr 14, 6–12.

> <p>Įsimintina eilutė:</p>
> „Ir aš pamačiau kitą angelą, lekiantį dangaus viduriu, turintį paskelbti žemės gyventojams, visoms tautoms, gentims, kalboms ir žmonėms amžinąją Evangeliją. Jis šaukė galingu balsu: ‘Bijokite Dievo ir atiduokite Jam pagarbą, nes atėjo Jo teismo valanda; nuolankiai pašlovinkite dangaus ir žemės, jūros ir vandens šaltinių Sutvėrėją!ʼ“ (Apr 14, 6–7)

Permaldaujanti Kristaus mirtis buvo visuotinė; tai yra, ji buvo skirta visiems gyvenusiems žmonėms, nepriklausomai nuo to, kada ir kur jie gyveno. Tad Evangelija kalba visoms kalbų grupėms, kultūroms ir visokios kilmės žmonėms. Ji panaikina etninę atskirtį. Tai itin gera žinia, kad Jėzus savo gyvenimu, mirtimi ir prisikėlimu nugalėjo pragaro kunigaikštystes ir galias. Evangelijos esmė – Jėzus. Jis mirė dėl mūsų ir dabar yra gyvas dėl mūsų. Kartą Jis atėjo išgelbėti mus nuo nuodėmės bausmės ir galios, ir Jis vėl ateis išgelbėti mus iš nuodėmės. Jis mirė tokia mirtimi, kurios nusipelnėme mes, kad mes galėtume gyventi tokį gyvenimą, kurio nusipelnė Jis. Kristuje mes esame nuteisinti, pašventinti ir vieną dieną būsime išaukštinti.

Biblijoje pagrindinis dėmesys skiriamas dviem Jėzaus atėjimams. Pirmą kartą Jis atėjo mus atpirkti ir Jis sugrįš pasiimti namo tų, kuriuos Jis įsigijo už begalinę kainą. Paskutinė Rašto knyga – „Apreiškimas“ buvo parašyta tam, kad paruoštų pasaulį Jėzaus sugrįžimui. Tai yra svarbi žinia šiai kartai. Šią savaitę tyrinėsime Apreiškimo knygos aktualumą šiuolaikinei XXI amžiaus visuomenei. Kartu iš naujo atrasime Jėzaus raginimą Jo paskutiniųjų laikų bažnyčiai dalytis šia paskutinėms dienoms skirta žinia.
