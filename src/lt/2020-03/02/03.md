---
title:  II. Skelbti prisikėlusį Kristų
date:   06/07/2020
---

Buvo ankstyvas sekmadienio rytas, ir abi Marijos skubėjo prie Kristaus kapo. Jos nesiruošė nieko Jo prašyti. Ką negyvas žmogus galėtų joms duoti? Paskutinį kartą, kai jos matė Jį, Jo kūnas buvo kruvinas, sumuštas ir sudaužytas. Kryžiaus vaizdai buvo joms giliai įsirėžę. Dabar jos tiesiog vykdė savo pareigą. Nuliūdusios jos ėjo prie kapo balzamuoti Jo kūną. Niūrūs nevilties šešėliai apgaubė jų gyvenimą nusiminimo tamsa. Ateitis buvo neaiški ir teikė mažai vilties.

Priėjusios prie kapo, jos išsigando radusios jį tuščią. Matas užrašė to prisikėlimo ryto įvykius: „O angelas tarė moterims: ‘Jūs nebijokite! Aš žinau, kad ieškote Jėzaus, kuris buvo nukryžiuotas. Jo čia nebėra, Jis prisikėlė.ʼ“ (Mt 28, 5–6) 

Moterys dabar buvo apimtos džiaugsmo. Tamsius liūdesio debesis pakeitė prisikėlimo ryto aušros saulės šviesa. Liūdesio naktis baigėsi. Džiaugsmas nušvietė veidus, o džiaugsmo giesmės pakeitė jų liūdesio ašaras.

`2. Perskaitykite Mk 16, 1–11. Kokia buvo Marijos reakcija sužinojus, kad Kristus prisikėlė iš mirusių?`
														
Po to, kai Marija sutiko prisikėlusį Kristų, ji bėgo apie tai papasakoti. Gera žinia yra skirta dalijimuisi, ir ji negalėjo tylėti. Kristus – gyvas! Jo kapas tuščias, ir pasaulis turi tai žinoti. Ir mums sutikus prisikėlusį Kristų gyvenimo kelyje, mes taip pat turime bėgti apie tai papasakoti, nes gera žinia skirta dalijimuisi.

Taip pat stebina, kad nepaisant visų kartų, kai Jėzus mokiniams sakydavo, kas nutiks, kad Jis bus nužudytas, o paskui prisikels, mokiniai – būtent tie, kuriuos Jėzus išsirinko – atsisakė tikėti Marijos liudijimu. „Tie, išgirdę, kad Jis gyvas ir kad ji pati Jį mačiusi, netikėjo.“ (Mk 16, 11) Taigi, net jei patys Jėzaus mokiniai iš karto tuo netikėjo, neturėtume nustebti, jei ir kiti iškart nepriima mūsų žodžių.

`Kada paskutinį kartą jūsų liudijimas buvo atmestas? Kaip reagavote ir ko išmokote iš šio patyrimo?`
