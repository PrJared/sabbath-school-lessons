---
title:  III. Pakeistas gyvenimas nulemia skirtumą
date:   07/07/2020
---

„Matydami Petrą ir Joną drąsiai kalbant ir patyrę, kad tai paprasti, nemokyti žmonės, jie labai stebėjosi; jie atpažino juos buvus kartu su Jėzumi.“ (Apd 4, 13)

Naujojo Testamento Bažnyčia sparčiai augo. Sekminių dieną buvo pakrikštyta 3000 (Apd 2, 41). Po kelių savaičių Bažnyčia pasipildė tūkstančiais (Apd 4, 4). Netrukus valdžia pripažino, kas vyksta. Šie Naujojo Testamento tikintieji buvo su Kristumi. Jų gyvenimas buvo pakeistas. Jie buvo pakeisti Jo malone, ir jie negalėjo tylėti.

`3. Perskaitykite Apd 4, 1–20. Kas čia įvyko? Kas nutiko, kai valdžia mėgino nutildyti Petrą ir Joną? Kokia buvo jų reakcija?`
														
Šie tikintieji buvo nauji žmonės Kristuje, ir jie turėjo papasakoti savo istoriją. Dievo malonės dėka Petras, rėksnys žvejys, buvo pakeistas. Jokūbas ir Jonas, griaustinio sūnūs, kuriems buvo sunku valdytis, buvo pakeisti Dievo malonės. Netikintis Tomas buvo pakeistas Dievo malonės. Ankstyvosios Bažnyčios mokiniai ir nariai turėjo savus pasakojimus ir negalėjo tylėti. Atkreipkite dėmesį į šį galingą E. Vait teiginį: 

> <p></p>
> „Vos tik žmogus ateina pas Kristų, jam kyla noras paskelbti kitiems, kokį brangų Draugą jis įsigijo, – jis negali slėpti širdyje tokios šventos tiesos.“ (Kelias pas Kristų, 78 p.)

Atkreipkite dėmesį ir į tai, ką religiniai vadovai pasakė 16 eilutėje. Jie akivaizdžiai pripažino įvykdyto stebuklo tikrovę – išgydytas žmogus stovėjo priešais juos. Tačiau jie vis tiek atsisakė pakeisti savo nusistatymą. Ir vis dėlto, nepaisydami šio atviro paniekinimo, Petras ir Jonas nesiruošė atsisakyti liudyti.

`Koks yra santykis tarp Kristaus pažinimo ir dalijimosi Kristumi? Kodėl asmeninis Kristaus pažinimas yra itin svarbus, kad galėtume apie Jį liudyti?`
