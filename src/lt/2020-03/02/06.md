---
title:  V. Asmeninio liudijimo galia
date:   09/07/2020
---

Dar kartą pažvelkime į Paulių Agripos akivaizdoje. Apaštalas Paulius stovi prieš šį žmogų, paskutinįjį iš žydų karalių, makabiejų ir Erodo giminės. Agripa laikė save žydu, bet širdyje jis buvo romėnas (žr. The SDA Bible Commentary, 6 t., 436 p.). Pagyvenęs apaštalas, išvargintas misionieriškų kelionių ir randuotas nuo kovos tarp gėrio ir blogio, stovi prieš karalių, jo širdis alsuoja Dievo meile, o veidas spinduliuoja Dievo gerumu. Kad ir kas nutiko jo gyvenime, kad ir kokie būtų buvę persekiojimai ir sunkumai, jis gali pareikšti, kad Dievas yra geras.

Agripa yra ciniškas, skeptiškas, užkietėjęs ir išties abejingas bet kokiai tikrai vertybių sistemai. Paulius, atvirkščiai, yra kupinas tikėjimo, pasišventęs tiesai ir ryžtingas gindamas teisumą. Dviejų vyrų kontrastas negalėtų būti akivaizdesnis. Teismo metu Paulius prašo leidimo kalbėti ir jį gauna iš Agripos.

`5. Perskaitykite Apd 26, 1–32. Kaip Paulius liudijo Agripai? Ko galime pasimokyti iš jo žodžių?`
														
Gerumas atveria širdis ten, kur kandumas jas užveria. Paulius čia yra nepaprastai maloningas Agripai. Jis jį vadina visų žydų papročių ir ginčijamų klausimų žinovu. (Apd 26, 3) Tada jis pradeda diskusiją apie savo atsivertimą.

`6. Perskaitykite pasakojimą apie Pauliaus atsivertimą Apd 26, 12–18 ir tada atkreipkite dėmesį į jo poveikį Agripai Apd 26, 26–28. Kaip manote, kodėl Agripa reagavo būtent taip? Kuo jį sužavėjo Pauliaus liudijimas?`
														
Pauliaus liudijimas, kaip Jėzus pakeitė jo gyvenimą, turėjo didelę įtaką bedieviui karaliui. Nėra veiksnesnio liudijimo už pakeistą gyvenimą. Tikro atsivertimo liudijimas daro nepaprastą įtaką kitiems. Netgi bedievius karalius paliečia malonės pakeistas gyvenimas. Net jei mūsų pasakojimas ne toks dramatiškas kaip Pauliaus, mes visi turėtume sugebėti papasakoti kitiems apie tai, ką reiškia pažinti Jėzų ir būti atpirktam Jo krauju.
