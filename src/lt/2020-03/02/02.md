---
title:  I. Neįtikėtinas liudytojas
date:   05/07/2020
---

`1. Perskaitykite Mk 5, 15–20. Jūsų manymu, kodėl Jėzus siuntė šį žmogų į Dekapolį liudyti savo šeimai ir draugams, užuot ugdęs jį naujame tikėjime, pasilikdamas jį su savimi?`
														
Žodis Dekapolis kilęs iš dviejų žodžių – deka, reiškiančio dešimt, ir polis, reiškiančio miestus. Dekapolio regionas buvo dešimties miestų vietovė prie Galilėjos ežero krantų pirmajame amžiuje. Šiuos miestus siejo bendra kalba ir kultūra. Demonų apsėstasis pažinojo daugybę to regiono žmonių. Savo nenuspėjamu, smurtiniu elgesiu jis sėjo baimę jų širdyse. Jėzus matė jame tą, kuris troško kažko geresnio, todėl stebuklingai išvadavo žmogų iš jį kankinusių demonų.

Miesto gyventojai, išgirdę, kad Jėzus leido demonams sueiti į jų kiaulių kaimenę ir kad kiaulės metėsi nuo skardžio į ežerą, atėjo pasižiūrėti, kas vyksta. Morkaus evangelija sako: „Jie ateina prie Jėzaus, mato sėdintį demonų apsėstąjį – tą, kuris buvo turėjęs Legioną, – apsirengusį ir sveiko proto, ir juos apėmė baimė.“ (Mk 5, 15) Žmogus vėl buvo sveikas – fiziškai, protiškai, emociškai ir dvasiškai. Evangelijos esmė – atkurti nuodėmės palaužtus žmones pilnatvei, kuriai Kristus juos sukūrė.

Koks kitas asmuo galėjo geriau laimėti šiuos dešimt Dekapolio miestų nei pakeistas demonų apsėstasis, galintis pasidalyti savo liudijimu su visa apylinke? E. Vait tai gerai pasako: 

> <p></p>
> „Kaip Kristaus liudytojai, mes turime pasakoti tai, ką žinome, ką patys matėme, girdėjome ir pajutome. Jeigu nuosekliai sekame Jėzaus pėdomis, turėsime ką papasakoti apie tą kelią, kuriuo Jis mus veda. Mes galime papasakoti, kaip išbandėme Jo pažadą ir įsitikinome to pažado tikrumu. Mes galime paliudyti, ką sužinojome apie Kristaus malonę. Taip liudyti ragina mūsų Viešpats, dėl tokio liudijimo stokos pasaulis žūsta.“ (Su meile iš Dangaus, 2011, 309 p.) 

Dievas dažnai pasitelkia neįtikėtinus liudytojus, kuriuos keičia Jo malonė, kad nulemtų skirtumą mūsų pasaulyje.

`Koks yra jūsų pasakojimas; tai yra, jūsų atsivertimas? Ką papasakojate kitiems apie tai, kaip įtikėjote? Ką galėtumėte pasiūlyti neatsivertusiajam, kuriam galėtų praversti jūsų patyrimas, kuriuo galite pasidalyti?`
