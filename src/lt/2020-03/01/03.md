---
title:  II. Pradžiuginti Jėzų
date:   29/06/2020
---

Ar kas nors jūsų teiravosi: „Kokia šiandieną buvo jūsų diena? Ar jums šiandien viskas buvo gerai?“ Ką, jei to paklaustumėte Dievo? „Dieve, kokia šiandieną buvo Tavo diena?“ Jūsų manymu, kokio atsakymo sulauktumėte? Galbūt tokio: „Mano diena buvo nepaprastai sunki. Mano akys prisipildė ašarų dėl tūkstančių pabėgėlių stovyklose sušalusių, alkanų, verkiančių vaikų. Aš vaikščiojau perpildytų pasaulio miestų gatvėmis ir verkiau dėl benamių ir vargšų. Man skauda širdį dėl išnaudojamų moterų ir išsigandusių vaikų, parduotų į seksualinę vergiją. Aš buvau karo, stichinių nelaimių padarinių ir skausmingų, sekinančių, mirtinų ligų kančių liudininkas.“ „Bet Dieve, ar kažkas Tave džiugina? Ar kažkas suteikia Tavo širdžiai džiaugsmo? Kas paskatina Tave giedoti?“

`2. Perskaitykite Lk 15, 6–7. 9–10. 22–24. 32. Kaip baigiasi šie pasakojimai ir ką šios pabaigos jums sako apie Dievą?`
														
Visas dangus džiaugiasi, kai laimimas pražuvėlis. Pasaulyje, kuriame daug ligų, nelaimių ir mirties, galime suteikti džiaugsmą Dievo širdžiai, pasidalydami „gerąja žinia“ apie išganymą su kitais. Viena didžiausių paskatų dalytis Kristaus meile – tai žinojimas, kad liudijimas teikia džiaugsmą Dievo širdžiai. Kiekvieną kartą, kai atskleidžiame Jo meilę, gieda visas dangus.

`3. Perskaitykite Sof 3, 17. Kokia yra mūsų Viešpaties reakcija, kai priimame Jo išganančią malonę?`
														
`Įsivaizduokite, kad jūsų liudijimo rezultatas – Jėzų kaip savo asmeninį Gelbėtoją priėmęs vyras ar moteris, berniukas ar mergaitė. Jėzus džiaugiasi. Visas dangus džiaugsmingai užgieda, o mūsų galingasis Gelbėtojas džiaugiasi tuo asmeniu giedodamas. Kas gali labiau tenkinti už žinojimą, kad liudijimas teikia džiaugsmą Dievo širdžiai liūdesio pasaulyje?`