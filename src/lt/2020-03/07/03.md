---
title:  II. Kurianti Dievo Žodžio galia
date:   10/08/2020
---

`2. Palyginkite Hbr 1, 1–3; Hbr 4, 12 ir Ps 33, 6. 9. Ką šie tekstai pasako mums apie Dievo Žodžio galią?`														

Dievo Žodis yra gyvas. Jis turi galią įvykdyti tuos dalykus, kuriuos skelbia. Žmogiški žodžiai gali kalbėti apie tai, kas jau yra, bet Dievas kalba apie dar neįvykusius dalykus, o tada juos įvykdo savo Žodžio galia. Dievo Žodis kuria. Iš Jo lūpų girdimas žodis turi galią sukurti viską, kas paskelbta.

Pradžios 1 skyriaus pasakojime apie pasaulio sukūrimą frazė „Dievas tarė“ vartojama pakartotinai (Pr 1, 3. 6. 11. 14. 20. 24. 26. 29). Dievo pasakyti žodžiai turėjo tokią galią, kad Jam juos ištarus, pasirodė sausa žemė, sužaliavo augalai, vaismedžiai, pražydo gėlės ir atsirado gyvūnai.

Pradžios 1 pavartotas nuostabus hebrajų kalbos žodis, skirtas kūrybinei Dievo veiklai. Tai – bara. Ši konkreti jo forma vartojama Dievo veiklai nusakyti, sukuriant ką nors iš nieko. Šis žodis vartojamas tik kalbant apie Dievą. T. y., tik Dievas gali bara, ir Jis tai daro per savo ištarto žodžio galią.

Dievas ne tik sukūrė šį pasaulį savo žodžio galia, bet ir palaiko jį savo žodžiu. Ta pati galia, kuri yra ištartame Dievo Žodyje, yra ir Jo rašytiniame Žodyje. Ta pati Šventoji Dvasia, kuri buvo aktyvi kuriant pasaulį, buvo aktyvi įkvėpdama Raštą. Ji yra šalia, kai mes skaitome Bibliją ar dalijamės ja su kitais. Dievo Žodyje yra gyvybę teikianti, gyvenimą keičianti kurianti galia. 

> <p></p>
> „Dievo Žodyje slypi kūrybinė energija, pašaukusi į būtį pasaulius. Šis Žodis suteikia jėgą, jis dovanoja gyvenimą. Kiekvienas įsakymas yra ir pažadas; priimtas valios, patekęs į sielą, jis atsineša su savimi Begalinio gyvybę. Jis keičia prigimtį ir atkuria sielą pagal Dievo atvaizdą.“ (E. Vait, Ugdymas, 145 p.)

Asmeniškai priimant pažadus, užrašytus Dievo Žodyje, mūsų gyvenimas keičiasi, ir kai mes padedame kitiems priimti šiuos nuostabius pažadus, Šventoji Dvasia pakeis ir jų gyvenimą.

`Įsivaizduokite, Dievas tarė, ir kažkas atsirado. Kaip mes galime suprasti, ką tai reiškia? Ką ši nuostabi tikrovė mums sako apie Jo galią? Kodėl ši su Dievo galia kurti susijusi tiesa turėtų mus guosti?`
