---
title:  I. Dievo Žodžio simboliai
date:   09/08/2020
---

`1. Perskaitykite Ps 119, 105; Jer 23, 29; Lk 8, 11 ir Mt 4, 4. Kokie penki simboliai yra naudojami Dievo Žodžiui nusakyti šiuose tekstuose? Kaip manote, kodėl šie penki buvo pasirinkti simbolizuoti Dievo Žodį?`
														
Įvairūs simboliai, panaudoti šiuose tekstuose, nusako kai kurias pagrindines Dievo Žodžio funkcijas. Dalijantis Raštu su kitais, tai yra tarsi šviesa, nušviečianti gyvenimą. Jėzus, „pasaulio šviesa“, prasiveržia per nesupratimo tamsą, susijusią su tuo, kas yra Dievas ir Jo charakterio prigimtimi. Protas, aptemdytas nesupratimo, apšviečiamas Šventosios Dvasios per Dievo Žodį.

Pasak Jeremijo, Dievo Žodis yra tarsi ugnis ir kūjis. Jis sunaikina nuodėmės šlaką mūsų gyvenime ir suminkština kietas širdis. Kai padedame žmonėms pamatyti Šventajame Rašte Jėzaus šlovę, jų širdis sudūžta ir Jo meilės ugnis sunaikina savanaudiškumo, godumo, geismo ir egocentriškumo šlaką.

Dievo Žodis taip pat palygintas su sėkla. Pagrindinė sėklos savybė yra tai, kad ji teikia gyvybę. Sėklai sudygti reikia laiko. Ne visos sėklos sudygsta tuo pačiu metu. Ne visi augalai auga tokiu pat greičiu. Tačiau tinkamomis sąlygomis sėklose esanti gyvybė dirvoje išauga į naują gyvybę. Mums sėjant Dievo Žodžio sėklą kitų širdyje ir mintyse, ne visada matysime greitus rezultatus, tačiau sėkla tyliai auga ir savo laiku, jei asmuo reaguos į Šventosios Dvasios raginimus, ji subrandins derlių Dievo karalystei.

Jėzus savo Žodį prilygina maitinančiai duonai. Daugelis iš mūsų žino, kad ne daug dalykų patenkina labiau už gerą duonos kepalą. Dievo Žodis patenkina sielos alkį ir maitina mūsų vidinį dvasinį troškimą. Dalijantis Žodžio pažadais su kitais ir padedant jiems suprasti, kad Jėzus yra Žodis, jų gyvenimas bus pakeistas Jo gerumo, jie bus sužavėti Jo meile, nustebinti Jo malonės ir patenkinti Jo Artumo.

`Dar kartą pagalvokime apie tas tiesas, kurias žinome tik iš Rašto. Ką tai turėtų pasakyti apie Rašto mokymo branginimą?`
