---
title:  IV. Dievo Žodžio pritaikymas
date:   12/08/2020
---

Kažkas Dievo Žodyje suskaičiavo daugiau nei tris tūkstančius pažadų. Kiekvienas jų ateina iš mylinčio Dievo, kuris „gali padaryti nepalyginti daugiau, negu mes prašome ar išmanome“. (Ef 3, 20) Dievo pažadai yra įsipareigojimai, kuriuos Jis prisiima dėl kiekvieno iš mūsų. Mums meldžiant šių pažadų įvykdymo tikėjimu ir mokant to paties kitus, į mūsų gyvenimą ateina dangaus palaiminimai. Apaštalas Paulius Romiečiams 8 pabrėžia šią dangaus tikrovę: „Jeigu Jis nepagailėjo nė savo Sūnaus, bet atidavė Jį už mus visus, tai kaipgi Jis ir visko nedovanotų kartu su Juo?!“ (Rom 8, 32) Apaštalas Petras paaiškina šį pažadą, sakydamas: „Jo dieviška galybė padovanojo mums visa, kas praverčia gyvenimui ir maldingumui.“ (2 Pt 1, 3) Per Kristaus mirtį ant kryžiaus ir pergalę prieš šėtoną bei pragaro kunigaikštystes ir jėgas Jis suteikė viską, kas reikalinga mums, kad galėtume gyventi maldingą, dvasinį gyvenimą. Jis taip pat žada patenkinti pagrindinius fizinius mūsų poreikius.

`4. Palyginkite 1 Jn 1, 7–9 ir Fil 4, 13. 19. Nors šie pažadai yra ganėtinai skirtingi, ko jie mus moko apie Dievo charakterį? Kaip šie pažadai paveikė jūsų gyvenimą?`
														
Pažadai, kuriuos perskaitėme šiuose tekstuose, kalba apie skirtingus dalykus, tačiau Dievo paveikslas, kurį jie mums perteikia, yra labai panašus. Jie nusako mylintį, atleidžiantį, begalinės galios Dievą, kuris rūpinasi pagrindiniais mūsų poreikiais. Jie užtikrina mus, kad Dievas mumis labai rūpinasi.

`5. Perskaitykite Hbr 3, 19; 4, 1–3; Mt 13, 58. Ką šie tekstai mums sako apie tikėjimo poreikį?`
														
Biblijoje yra itin daug nuostabių Dievo pažadų, o kai tikėdami meldžiame jų įvykdymo ir tikime jais, nes tai Kristaus pažadai, pastarųjų palaiminimai tampa mūsų. Dievo pažadų įvykdymą mūsų gyvenime riboja tikėjimo Dievo galimybėmis daryti tai, ką Jis pažadėjo savo Žodyje, stoka. Melskitės, kad Dievas šią savaitę jus nuvestų pas tuos, kuriems reikia viltį teikiančių pažadų, užrašytų Dievo Žodyje.
