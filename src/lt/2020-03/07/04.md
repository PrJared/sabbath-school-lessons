---
title:  III. Dievo Žodžio tyrinėjimo nauda
date:   11/08/2020
---

Dievo Žodžio tyrinėjimas turi daugybę privalumų. Apaštalas Petras mums sako, kad per Rašto pažadus mes tampame „dieviškosios prigimties dalininkais“. (2 Pt 1, 4) Jokūbas kalba apie „įdiegtąjį žodį, kuris gali išgelbėti jūsų sielas“. (Jok 1, 21) Paulius priduria, kad malonės žodis, „turi galią jus išugdyti ir duoti paveldėjimą tarp visų pašvęstųjų“. (Apd 20, 32) Biblija turi atperkamąjį tikslą. Matydami Jėzų visame Šventajame Rašte, mes esame pakeisti. Matydami Jį Jo Žodyje, mes tampame panašūs į Jį. (2 Kor 3, 18) 

> <p></p>
> „Dėsnio, apimančio tiek protinę, tiek dvasinę sritį, esmė ta, kad mes keičiamės pagal pavyzdį, kurį stebime. Žmogaus protas pamažu pripranta prie tų dalykų, apie kuriuos jis mąsto.“ (E. Vait, Didžioji kova, 2017, 480 p.)

`3. Perskaitykite 2 Tim 3, 14–17 ir Jn 17, 14–17. Kuo dar naudingas Dievo Žodžio tyrinėjimas?`
														
Rašydamas savo jaunam bendradarbiui Timotiejui, apaštalas Paulius ragina jį būti ištikimam Raštui ir dalijasi įkvėpto Žodžio tyrinėjimo nauda. Pasak Pauliaus, Raštas yra „naudingas mokyti“. Jis atskleidžia tiesą ir parodo paklydimą. Jame išdėstytas Dievo planas žmonijai. Jis peikia mūsų nuodėmes, taiso klaidingą mūsų mąstymą ir moko teisumo. Šventasis Raštas atskleidžia Kristaus teisumą. Jis veda mus nuo mūsų nuodėmingumo kvailybės į Jo teisumo grožį. Pamatę nesavanaudišką Jėzaus meilę, priešpriešintą mūsų egocentrizmui, mes nustembame. Kai Rašte matome Jo užuojautos ir rūpestingumo gilumą, mūsų gyvenimas pasikeičia. Kai dalijamės Jo Žodžiu su kitais, jie taip pat iš esmės keičiasi. Matydami Jėzų Jo Žodyje, mes tampame panašūs į Jį. Liudijimas nėra susijęs su dalijimusi tuo, ką galvojame ar net tuo, kuo tikime. Liudijimas susijęs su amžinųjų tiesų, randamų Dievo Žodyje, pasidalijimu. Kai Dievo Žodis neįtikėtinai palaimina mūsų gyvenimą, mes tampame patikimi sakydami kitiems, kaip jis gali palaiminti ir jų gyvenimą.

`Pagalvokite apie asmeniškai patirtą sunkumų metą, ir kaip Dievo Žodis buvo jums stiprybė. Ko išmokote iš šio patyrimo?`
