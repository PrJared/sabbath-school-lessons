---
title:  V. Dalijimasis Žodžiu
date:   13/08/2020
---

Geromis naujienomis yra dalijamasi. Pagalvokite apie tuos savo gyvenimo tarpsnius, kai jus pradžiugino geros žinios. Tai galėjo būti diena, kai susituokėte, gimė vaikas, radote naują darbą, įsigijote naują automobilį arba namą. Buvote tokie susijaudinę, kad negalėjote laukti, kol galėsite tuo pasidalyti.

Nuostabu dalytis mūsų džiaugsmu su kitais, tačiau geriausia naujiena visoje visatoje yra Jėzaus istorija. Kai Jo Žodyje atrandame naujų įžvalgų, susijusių su išganymu Kristuje, mūsų širdį užplūsta džiaugsmas ir mes trokštame apie tai kam nors pasakyti. Kai religiniai autoritetai bandė sustabdyti apaštalų skelbimą, Petras pasakė: „Juk mes negalime tylėti apie tai, ką esame matę ir girdėję.“ (Apd 4, 20)

> <p></p>
> „Vos tik žmogus ateina pas Kristų, jam kyla noras paskelbti kitiems, kokį brangų Draugą jis įsigijo, – jis negali slėpti širdyje tokios šventos tiesos. Jei esame aprengti Kristaus teisumu, jei Jo Dvasia yra mūsų širdyje ir teikia mus daug džiaugsmo, mes nesugebėsime tylėti.“ (E. Vait, Kelias pas Kristų, 78 p.)

Rom 1, 14–16 Paulius rašė: „Juk aš skolingas graikams ir barbarams, išmintingiems ir neišmanantiems. Štai kodėl mano širdį traukia ir jums Romoje skelbti Evangeliją. Aš nesigėdiju Evangelijos. Ji juk yra Dievo galybė išgelbėti kiekvienam tikinčiajam, pirma žydui, paskui graikui.“

Apaštalui Pauliui niekada nepabodo pasakoti apie savo atsivertimą. Jo širdis liejosi džiaugsmu Jėzuje. Jam gera žinia buvo skirta dalijimuisi, ir jis negalėjo tylėti.

`6. Kokie gyvybiškai svarbūs principai, susiję su dalijimusi Dievo Žodžiu, užrašyti mums Iz 50, 4; Mok 3, 1 ir 2 Tim 4, 2?`
														
Pavedus savo gyvenimą Kristui ir Jo tarnystei, Jis suteiks mums galimybę kalbėti tinkamu laiku tiems, kurių širdis buvo Jo atverta. Liudydami visada turime atminti tris biblinius principus: ką sakome, kaip sakome ir kada sakome.

`Su kokiais žmonėmis bendraujate ir kaip galite būti jiems geresnis liudytojas?`
