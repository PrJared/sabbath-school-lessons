---
title:  I. Antrasis prisilietimas
date:   12/07/2020
---

Visame Rašte randamas tik vienas stebuklas, kurį Jėzus atliko dviem etapais. Tai neregio išgydymas Betsaidoje. Šis pasakojimas yra nesenstanti pamoka Kristaus bažnyčiai šiandien. Jis iliustruoja Dievo planą panaudoti kiekvieną tikintįjį, kad patrauktų kitą asmenį prie Jėzaus. Šventasis Raštas skelbia: „Jie ateina į Betsaidą. Ten atveda pas Jėzų vieną neregį ir prašo jį palytėti.“ (Mk 8, 22) Čia svarbiausi du žodžiai – „atveda“ ir „prašo“. Neregys neatėjo pats. Draugai pamatė jo poreikį ir atvedė. Galbūt jo tikėjimas nebuvo didelis, bet jie tai padarė. Jie tikėjo, kad Jėzus išgydys šio žmogaus aklumą.

Naujajame Testamente užrašyti maždaug 25 Jėzaus padaryti išgydymo stebuklai. Daugiau nei pusėje atvejų Jėzaus išgydymo prašo giminaitis arba draugas. Daugelis žmonių niekada neateis pas Jėzų, nebent juos atves turintis tikėjimą. Mūsų vaidmuo – supažindinti ir patraukti žmones prie Jėzaus.

Antrasis Mk 8, 22 žodis, kurį verta apsvarstyti, – „prašo“. Jis gali reikšti „maldauti“ ar „raginti“. Jis nusako švelnesnį, malonesnį, mandagesnį kreipimąsi nei garsų, triukšmingą reikalavimą. Šio žmogaus draugai maloniai kreipėsi į Jėzų, tikėdami, kad Jis turėjo ir noro, ir galios padėti šiam žmogui. Pastarasis galbūt neturėjo tikėjimo, kad Jėzus gali jį išgydyti, bet jo draugai tuo tikėjo. Kartais mes turime nešti kitus pas Jėzų ant mūsų tikėjimo sparnų.

`1. Perskaitykite Mk 8, 22–26. Jūsų manymu, kodėl Jis išgydė neregį dviem etapais? Ko šis pasakojimas moko mus šiandien, kaip Jėzaus liudytojus?`
														
`Ar įmanoma, kad ir mes neaiškiai matome žmones? Gal kartais mes matome juos labiau neaiškiais šešėliais kaip „vaikščiojančius medžius“, o ne kaip kandidatus Dievo karalystei? Jūsų manymu, kodėl mes kartais galime neaiškiai matyti žmones?`

`Be akivaizdžios pamokos, kaip Dievas naudoja mus laimint žmones, ko dar galime išmokti iš šio pasakojimo? Pavyzdžiui, ko jis gali mus mokyti apie tai, kaip gydymas ir dvasingumas gali atlikti savą vaidmenį tarnaujant paklydusiems?`
