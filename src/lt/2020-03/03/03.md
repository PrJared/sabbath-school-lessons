---
title:  II. Priėmimo pamoka
date:   13/07/2020
---

Rodydamas savo mokiniams pavyzdį, ką reiškia naujai matyti kiekvieną žmogų, Jėzus mokė, kaip matyti žmones dangaus akimis. Jo nusistatymas žmonių atžvilgiu buvo radikalus. Jis matė juos ne tokius, kokie jie buvo, bet tokius, kokie jie gali būti. Su žmonėmis Jis visada elgėsi oriai ir pagarbiai. Dažnai Jis stebino savo mokinius tuo, kaip elgėsi su žmonėmis. Tai ypač pasakytina apie Jo bendravimą su samariete.

Archeologinių tyrinėjimų Biblijos vertime pateikiamas šis įdomus pastebėjimas, susijęs su žydų ir samariečių santykiais: „Atskirtis tarp samariečių ir judėjų atsirado ankstyvuoju laikotarpiu. Pasak 2 Karalių 17, samariečiai buvo Mesopotamijos tautų palikuonys, priverstinai apgyvendinti Šiaurės Izraelio žemėse Asirijos karaliaus po 722 metų tremties. Jie sumaišė Jehovos garbinimą su stabmeldiškais papročiais.“ (The Archaeological Study Bible (Zondervan Publishing, 2005), 1727 p.) Be šių stabmeldiškų papročių, ant Garizimo kalno jie įsteigė priešingą kunigystę ir šventyklą. Atsižvelgiant į tokius teologinius skirtumus su samariečiais, mokiniai turėjo būti suglumę, kai Jėzus pasirinko samariečių kelią į Galilėją. Jie nustebo, kad Jėzus nesileido į religines diskusijas. Jis taikėsi tiesiai į samarietės ilgesį, kad ją priimtų, mylėtų ir atleistų.

`2. Perskaitykite Jn 4, 3–34. Kaip Jėzus kreipėsi į samarietę? Kaip moteris reagavo į Kristaus pokalbį su ja? Kaip mokiniai reagavo į šį patyrimą ir kaip Jėzus praplėtė jų mąstymą?`
														
> <p></p>
> Amžinoji pamoka, kurios Jėzus troško išmokyti savo mokinius ir kiekvieną iš mūsų, yra ši: „Turintieji Kristaus Dvasią visus žmones matys atjaučiančiomis dangaus akimis.“ (E. Vait, „The Signs of the Times“, 1892 m. birželio 20 d.)

`Į kokius žmones, dėl jūsų kultūros ir visuomenės įtakos, žiūrite paniekinamai ar nepagarbiai? Kodėl turite pakeisti savo nusistatymą ir kaip tai gali įvykti?`
