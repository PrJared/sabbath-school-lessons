---
title:  IV. Nematomų galių darbas
date:   22/07/2020
---

Užtarianti malda yra galingas ginklas šioje kovoje tarp gėrio ir blogio, kurią mes vadiname Didžiąja kova. Vienas aiškiausių šios kovos apreiškimų yra Danieliaus 10.

Jeremijas išpranašavo, kad žydai vergaus babiloniečiams septyniasdešimt metų. Danieliaus gyvenimo pabaigoje šis pranašiškas žydų tremties laikotarpis ėjo į pabaigą. Danieliui tai kėlė rūpestį. Jis matė mažai įrodymų, susijusių su Jeremijo žodžių išsipildymu. Jo tauta tebevergavo.

Babiloną nugalėjo medai ir persai, tačiau žydai vis tiek buvo tremtyje. Danielius pasninkavo ir meldėsi tris savaites. Jis nuoširdžiai užtarė savo tautą. Trijų savaičių pabaigoje jam pasirodė šlovingas angelas.

`6. Perskaitykite Dan 10, 10–14. Kada buvo išklausytos Danieliaus maldos, ir kas joms laikinai trukdė?`
														
Tai nuostabios eilutės. Išsiaiškinkime kai kuriuos simbolius, kad galėtumėte jas suprasti. Kas yra Persijos karalystės didžiūnas? – Be abejo, ne Kyras. Jis yra Persijos imperijos karalius. Labiausiai tikėtina, kad posakis „Persijos karalystės didžiūnas“ reiškia šėtoną. Jėzus jį vadino šio pasaulio kunigaikščiu. (Jn 12, 31; Jn 14, 30) Paulius jį vadino ore viešpataujančiu kunigaikščiu. (Ef 2, 2) Jei Persijos didžiūnas simbolizuoja šėtoną, tada kas yra Mykolas? Terminas Mykolas Rašte pavartotas penkis kartus. (Apr 12, 7; Jud 1, 9; Dan 10, 13. 21; Dan 12, 1) Kruopštus šių eilučių tyrinėjimas atskleidžia, kad Mykolas („toks kaip Dievas“) yra dar vienas terminas Jėzui nusakyti, kaip visų angelų vadui tikroje kovoje su šėtonu. Kristus yra amžinasis, visada egzistuojantis, visagalis dangaus Dievo Sūnus. Viena iš Jo, kaip visų angelų vado, funkcijų – nugalėti ir galiausiai sunaikinti šėtoną.

Danieliaus 10 atitraukia uždangą ir atskleidžia šią kovą tarp gėrio ir blogio. Danieliui meldžiantis Mykolas, visagalis Jėzus, ateina iš dangaus, kad įveiktų pragaro jėgas. Nors mes to galbūt nematome, Jėzus taip pat darbuojasi atsakydamas į mūsų užtarimo maldas. Jis yra galingas Gelbėtojas. Nė viena mūsų malda nelieka nepastebėta.

`Kaip jūs pastebite didžiosios kovos tikrovę pasireiškiant jūsų gyvenime? Ką šios kovos tikrovė turėtų pasakyti apie tai, kokius sprendimus turite priimti?`
