---
title:  II. Jėzus – galingas užtarėjas
date:   20/07/2020
---

`2. Perskaitykite Lk 3, 21; Lk 5, 16 ir Lk 9, 18. Ką šie tekstai pasako apie santykį tarp Jėzaus įpročio melstis ir Jo veiksmingumo tarnaujant?`
														
Jėzaus gyvenimas buvo nuolatinė dangiška bendrystė su savo Tėvu. Krikšto metu, kai Jis pradėjo savo kaip Mesijo tarnystę, Jis meldė dieviškos galios, kad pasiektų dangaus tikslą. Šventoji Dvasia įgalino Jį vykdyti Tėvo valią ir įvykdyti Jam pavestą užduotį. Nesvarbu, ar tai buvo penkių tūkstančių pamaitinimas, raupsuotojo išgydymas ar apsėstojo išgelbėjimas, Jėzus pripažino, kad kovoje tarp gėrio ir blogio malda yra galingas ginklas įveikiant pragaro jėgas. Malda yra dangaus būdas sujungti mūsų bejėgiškumą ir silpnumą su visagalio Dievo galia. Tai priemonė būti pakeltiems pas Dievą, kuris vienintelis gali paliesti širdį tų, už kuriuos meldžiamės.

`3. Perskaitykite Lk 22, 31–34 ir Hbr 7, 25. Kokį patikinimą Jėzus davė Petrui, kad paruoštų jį gundymams, su kuriais jis susidurs artimiausiu metu? Kokį užtikrinimą tai suteikia kiekvienam iš mūsų, mums susidūrus su gundymais?`
														
Efektyvūs sielų laimėtojai yra maldos vyrai ir moterys. Jėzus meldėsi už Petrą minėdamas jį vardu. Jis nuramino Petrą, kad didžiausio jo gundymo metu Jis melsis už jį. Šėtonas ganėtinai gerai suprato Petro galimybes Dievo karalystės pažangai. Jis planavo padaryti viską, kas įmanoma, kad sunaikintų teigiamą Petro įtaką krikščionių Bažnyčiai. Tačiau per visus jo gundymus Jėzus meldėsi už Petrą, o Mokytojo maldos buvo išklausytos. Kokia jaudinanti tikrovė pripažinti, kad Gelbėtojas meldžiasi ir už mus. Jis kviečia mus prisijungti prie Jo šioje užtarimo maldoje ir minėti kitus vardu Jo sosto akivaizdoje.

Mūsų atkaklumas maldoje reiškia, kad mes pripažįstame visišką, absoliučią mūsų priklausomybę nuo Dievo, kad laimėtume asmenį, už kurį meldžiamės.

`Už ką jūs dabar meldžiatės? Kodėl itin svarbu niekada nepasiduoti, kad ir kokios sudėtingos būtų aplinkybės?`
