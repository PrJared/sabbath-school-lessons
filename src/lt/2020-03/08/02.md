---
title:  I. Jėzaus nusistatymas žmonių atžvilgiu
date:   16/08/2020
---

Jėzus aplinkiniuose visada ieškojo gėrio. Jis išryškino tai, kas geriausia. Viena iš priežasčių, kodėl Jo dienų religiniai vadovai kritikavo Jėzų, buvo ta, kad Jis „priima nusidėjėlius ir su jais valgo“. (Lk 15, 2) Jiems kėlė nerimą tai, kad Jis bendravo su „bedieviais“. Jiems religija labiau reiškė susvetimėjimą, o ne suartėjimą. Juos stebino, kai Jėzus apie save sakė: „Aš ir atėjau šaukti ne teisiųjų, bet nusidėjėlių“. (Mt 9, 13)

Rašto aiškintojų, fariziejų ir sadukiejų religija buvo vengimas. Jie galvojo: „Darykime viską, ką galime, kad nesusiteptume nuodėme.“ Jėzaus mokymas iš esmės skyrėsi. Jis pasinėrė į šio pasaulio gyvačių duobę, kad jį atpirktų, o ne jo vengtų. Jis yra „pasaulio šviesa“. (Jn 8, 12)

`1. Perskaitykite Mt 5, 13–14. Kokius du palyginimus Jėzus panaudojo apibūdindamas savo sekėjus? Jūsų manymu, kodėl Jis panaudojo būtent šiuos konkrečius palyginimus? Taip pat skaitykite Jn 1, 9; Jn 12, 46; Fil 2, 15.`
														
Druska buvo vienas iš svarbiausių išteklių senovės pasaulyje. Ji buvo nepaprastai vertinga, kartais Romos legionai naudodavo ją kaip valiutą. Tai buvo didelių turtų simbolis. Ji taip pat buvo naudojama maistui konservuoti ir pagardinti. Kai savo sekėjams apibūdinti Jėzus naudojo druskos palyginimą, Jis iš tikrųjų sakė, kad tikrasis pasaulio turtas nėra galingiausi ir turtingiausi pasaulio žmonės. Tikrasis pasaulio turtas yra pasišventę krikščionys, kurie nulemia skirtumą dėl Dievo karalystės. Jų iš meilės kylanti nesavanaudiška tarnystė išsaugo gerumą pasauliui ir pagardina jam atmosferą.

Antras Jėzaus palyginimas (Mt 5, 14) – „pasaulio šviesa“. Šviesa nevengia tamsos. Ji šviečia tamsoje. Ji neatsiskiria nuo tamsos. Ji prasiskverbia pro tamsą, paversdama tamsą šviesa. Jėzaus sekėjai turi prasiskverbti į šio pasaulio tamsą jų apylinkėse, kaimuose, miesteliuose ir miestuose, kad apšviestų juos Dievo šlove.

`Apmąsčius Jėzaus žodžius Jn 17, 15–18, kaip turėtume suprasti atsiribojimo nuo pasaulio ir pasaulio vengimo mintį? Ar tai tas pat? Ką Jėzus turėjo omenyje melsdamas, kad Jo sekėjai būtų pasaulyje, bet ne iš pasaulio? Kaip mes tai darome?`
