---
title:  IV. Jėzaus tarnystė gydant. 2 dalis
date:   19/08/2020
---

`5. Perskaitykite Mt 4, 23–25 ir Mt 9, 35. Koks trigubas pagrindas sudarė Kristaus tarnavimą? Kaip Jis patenkindavo žmonių poreikius ir kokią įtaką tai darė jų gyvenimui?`
														
Jėzus sujungė mokymą, pamokslavimą ir gydymą į vieną tarnystę. Jis dalijosi amžinais principais, kad visi galėtume gyventi prasmingą ir tikslingą gyvenimą. Jis pasakė: „Aš atėjau, kad žmonės turėtų gyvenimą, kad apsčiai jo turėtų.“ (Jn 10, 10) Jo tarnystė atskleidė gausią malonę. Ir Jėzus atėjo suteikti mums galimybę gyventi „apsčiai“ dabar ir amžinai.

`6. Perskaitykite Mk 1, 32–39. Jėzus visą dieną praleido gydydamas ligonius ir išvarinėdamas demonus. Kitą rytą praleidęs maldoje, kai dar didesnės minios norėjo pasveikti, Jis išvyko į kitą miestą. Kodėl Jis jų neišgydė? Atkreipkite dėmesį į Jo paties nurodytą priežastį 38 ir 39 eilutėse.`
														
Šis pasakojimas yra įžvalgus. Vieną dieną gydęs minią, kitą dieną Jėzus palieka minias, kurios ieško Jo ir kurioms vis dar reikalingas išgydymas. Jo paaiškinimas yra tas, kad Jis atėjo į pasaulį skelbti Evangeliją. Jėzus nebuvo tik įspūdingas stebukladarys. Jis yra Dievo Sūnus, atėjęs atpirkimo misijai. Jo netenkino tik fizinių ligų išgydymas. Jis troško, kad žmonės gautų amžinojo gyvenimo dovaną, kurią Jis siūlė. Jis aiškiai pasakė savo atėjimo į žemę tikslą šiais žodžiais: „Žmogaus Sūnus atėjo ieškoti ir gelbėti, kas buvo pražuvę.“ (Lk 19, 10) Kiekvienas išgydymas buvo galimybė atskleisti Dievo charakterį, palengvinti kančią ir suteikti progą amžinam gyvenimui.

`Ar įmanoma turėti gyvenimo apsčiai, ką Jėzus siūlo, jei skurstate ar sergate? Ar Jėzus žmonėms siūlė kažką gilesnio už fizinį išgydymą? Kaip praktiškai galime žmones nukreipti į dvasines tiesas, kai tarnaujame jų fiziniams ir emociniams poreikiams?`
