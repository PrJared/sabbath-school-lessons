---
title:  V. Kas svarbu Jėzui
date:   20/08/2020
---

Po Jėzaus žinios savo mokiniams Mato 24, kur susiejami Jeruzalės sugriovimo įvykiai ir dienos prieš Jo sugrįžimą, užrašyti trys paskutiniai palyginimai Mato 25. Pastaruosiuose minimos laukiančiųjų Jo sugrįžimo charakterio savybės, kurios Jėzui tikrai svarbios. Dešimties mergaičių palyginimas pabrėžia tikro, autentiško, dvasios kupino gyvenimo svarbą. Palyginimas apie dešimt talentų pabrėžia, kaip svarbu ištikimai naudoti dovanas, kurias Dievas suteikė kiekvienam iš mūsų. Palyginimas apie avis ir ožius atskleidžia, kad tikra krikščionybė išties tarnauja mums kasdien Dievo siunčiamų žmonių poreikiams.

`7. Perskaitykite Mt 25, 31–46. Kaip Jėzus apibūdina tikrąją krikščionybę? Išvardykite tarnystės sritis, apie kurias kalbama šiose eilutėse.`
														
Nors šis palyginimas kalba apie tikrų žmonių fizinių poreikių tenkinimą, ir nedera pamiršti šios pasakojimo pusės, galbūt čia yra kažkas daugiau? Žmonių sieloje yra paslėptas alkis ir troškulys, kuriuos būtina patenkinti (Jn 6, 35; Jn 4, 13–14). Mes visi ilgimės namų, kol atrandame savo tikrąją tapatybę Kristuje (Ef 2, 12–13. 19). Mes dvasiškai nuogi, kol aprengiami Jo teisumu (Apr 3, 18; Apr 19, 7–8).

Senojo Testamento pranašai dažnai apibūdino žmogaus būklę kaip beviltiškai ligotą (Iz 1, 5; Jer 30, 12–15). Nuodėmės liga yra mirtina, tačiau pranašas nurodo mums gydymo priemones. „Grąžinsiu tau sveikatą, tavo žaizdas užgydysiu, – tai Viešpaties žodis.“ (Jer 30, 17) Jėzus yra vaistas nuo mūsų sielos gyvybei pavojingos ligos.

Palyginimas apie avis ir ožius ragina mus tenkinti aplinkinių fizinius poreikius, tačiau jis ragina daryti kur kas daugiau. Tai pasakojimas apie Kristų, tenkinantį giliausius sielos poreikius, ir tai yra Jo kvietimas bendradarbiauti su Juo, tarnaujant aplinkiniams. Jei norite gyventi savanaudiškai ir nepaisyti kitų fizinių, protinių, emocinių ir dvasinių poreikių, rizikuojate amžinai pražūti. Palyginime Viešpats pagiria ir pasveikina sulaukus amžinybės tuos, kurie atiduoda gyvybę už ką nors daugiau nei save, ir Viešpats smerkia tuos, kurie savanaudiškai įgyvendina tik savo planus ir nepaiso kitų poreikių.
