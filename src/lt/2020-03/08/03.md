---
title:  II. Jėzaus elgesys su žmonėmis
date:   17/08/2020
---

Jėzaus tikslas buvo atskleisti žmoguje tai, kas geriausia. Net kai aplinkybės buvo neįprastai sunkios, Jis reaguodavo maloningai. Luko evangelijoje rašoma, kad minios „stebėjosi maloningais žodžiais, sklindančiais iš Jo lūpų“ (Lk 4, 22), o Jono evangelijoje priduriama, kad „tiesa ir malonė atėjo per Jėzų Kristų“ (Jn 1, 17). Jo nusistatymas žmonių atžvilgiu buvo nuginkluojantis. Jo malonūs žodžiai paliesdavo jautrią vietą širdyje.

`2. Perskaitykite Mt 8, 5–10 ir Mk 12, 34. Kokius vilties kupinus žodžius Jėzus pasakė būtent šiems dviem žmonėms – šimtininkui ir Rašto aiškintojui?`
														
Jėzaus žodžiai Romos karo vadui buvo revoliuciniai. Pagalvokite, kaip turėjo jaustis šis karjeros karininkas, kai Jėzus pasakė, kad tokio tikėjimo Jis nerado net Izraelyje. Pagalvokite ir apie tai, ką galvojo Rašto aiškintojas, kai Jėzus pasakė: „Tu netoli nuo Dievo karalystės!“ Jėzus sugebėjo žmoguje atskleisti tai, kas geriausia. Mažai kas padaro didesnį įspūdį Evangeliją priimančiai širdžiai už komplimentą. Aplinkiniuose ieškokite gėrio ir pasakykite, kad branginate juos.

`3. Palyginkite Iz 42, 3; Kol 4, 5-6 ir Ef 4, 15. Kokių esminių principų šie tekstai moko apie dalijimąsi tikėjimu su kitais ir apie santykius su aplinkiniais?`
														
Kai mūsų žodžiai padrąsina ir pripildo malonės, jie daro teigiamą įtaką kitų gyvenimui. Pranašiški Izaijo žodžiai atskleidžia, kad Jėzus nelauš palaužtos nendrės ir negesins blėstančio dagčio. Kitaip tariant, Jėzus buvo itin užjaučiantis, kad be reikalo neužgautų vos įtikėjusį žmogų ir neužgesintų net menkiausios tikėjimo kibirkštėlės širdyje.

`Kodėl tai, kaip mes kažką sakome, yra vienodai svarbu ar net svarbiau už tai, ką sakome? Kaip reaguojate į šį teiginį: „Tiesa yra tiesa, ir žmonės turi arba ją priimti, arba atmesti“? Kuo negeras šis teisingas teiginys?`
