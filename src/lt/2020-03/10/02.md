---
title:  I. Mažos grupės. pirmiausia – tai Dievo mintis
date:   30/08/2020
---

`1. Perskaitykite Pr 1, 1–2. 26; Hbr 1, 1–2; ir Ef 3, 8–9. Kaip šie tekstai parodo Dievo vienybę?`
														
Tėvas, Sūnus ir Šventoji Dvasia kūrė kartu. Kiekvienam teko skirtingos užduotys, tačiau Jie dirbo kartu nedalomoje sąjungoje. Tėvas buvo pagrindinis sumanytojas, puikus architektas. Savo planus Jis įgyvendino per Jėzų, kaip aktyvųjį Kūrybos agentą, kartu su Šventosios Dvasios galia. Toks galingas antgamtinis aktas mums nesuvokiamas. Tačiau mums suprantama ir akivaizdu ne tik sukurto pasaulio ir kosmoso tikrovė, bet ir tai, kad visa padarė pats Dievas (žr. Rom 1, 18–20).

Mažos grupės pirmiausia buvo Dievo mintis. Nors aiškinant įvairias paslaptingas Dievo puses analogijas reikėtų rinkti atsargiai, padarykime tai ir tarkime, kad Tėvas, Sūnus ir Šventoji Dvasia sudarė pirmąją „mažą grupę“ išganymo istorijoje. Jie kartu dalyvavo kuriant žmoniją, o vėliau ją atperkant po nuopuolio.

`2. Palyginkite Jn 10, 17–18; Rom 8, 11; ir 1 Kor 15, 15. Kaip Kristaus prisikėlimas parodo Tėvo, Sūnaus ir Šventosios Dvasios vienybę išganymo plane?`
														
Tėvas, Sūnus ir Šventoji Dvasia yra susivieniję į „mažą grupę“, turinčią aiškų tikslą – atpirkti žmoniją. 

> <p></p>
> „Išganymo planui buvo skirta vieta Amžinojo pasitarimuose nuo amžinybės.“ (E. Vait, „Fundamentals of Christian Education“, 186 p.) 

Dievui nėra nieko svarbiau už išgelbėjimą kuo daugiau žmonių (1 Tim 2, 4; 2 Pt 3, 9). Mažos grupės gali turėti kelis tikslus, kuriuos aptarsime šią savaitę, tačiau pagrindinis jų tikslas – pražuvusių žmonių laimėjimas Jėzui. Darbuodamiesi mažose grupėse galime padėti ne tik sau, bet ir kitiems. Mūsų mažų grupių pagrindinis tikslas turėtų būti sielų laimėjimas.

`Apmąstykite mūsų Dievo vienybės slėpinį. Tai sunku suvokti, ar ne? Tačiau vis tiek galime tikėti ir pasikliauti tuo, ko iki galo nesuprantame, taip? Kodėl tai yra itin svarbus krikščioniškas principas, kurio reikia laikytis, kai kalbame apie tikėjimą?`
