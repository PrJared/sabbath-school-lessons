---
title:  II. Mažos grupės Rašte
date:   31/08/2020
---

Biblijoje yra daugybė pavyzdžių, kai mažos grupės meldžiasi, bendrauja, jų nariai drąsina vieni kitus ir bendradarbiauja dėl Kristaus. Šios grupės suteikė Dievo tautai galimybę pasidalyti atsakomybe ir visiškai panaudoti įvairias dovanas. Mažos grupės gali suteikti Viešpačiui galimybę labiau panaudoti kiekvieną iš mūsų.

`3. Perskaitykite Iš 18, 21–25. Ką Jetras patarė Mozei, kas itin padėjo Mozei? Kodėl šis planas buvo gyvybiškai svarbus?`
														
Kiekvienas asmuo Izraelio stovykloje tapo dešimties narių grupės dalimi, kuriai vadovavo dievobaimingas pareigūnas. Šios mažos grupės buvo klausimų sprendimo vieta, tačiau ne tik tai. Jos buvo bendrystės vietos, kuriose buvo galima užbėgti bėdoms už akių ir puoselėti dvasinį gyvenimą. Tai buvo vizijos vietos, kuriose buvo galima pasidalyti Dievo planais Izraeliui. Tokiose grupėse žmonės galėjo užmegzti glaudžius santykius, kurie galėtų padėti visiems dalyvaujantiems spręsti iškilusius klausimus. Neabejotina, kad anuomet, kaip ir dabar, žmonės susidurdavo su tokiomis aplinkybėmis, kada kiti galėjo padėti. Mažose grupėse galima šiltai bendrauti, augti dvasiškai ir spręsti klausimus.

Įdomu tai, kad mažų grupių specialistai mums sako, jog bendravimui idealiausias grupės dydis yra nuo šešių iki dvylikos žmonių. Būtent tokias grupes subūrė Mozė ir Jėzus.

`4. Perskaitykite Lk 6, 12–13; Mt 10, 1; Mk 3, 13–15. Koks buvo Jėzaus dvejopas tikslas pašaukiant mokinius ir išrenkant juos Jo mažos grupės tarnystei?`
														
Jėzaus tikslas, pašaukiant mokinius, buvo paruošti juos dvasiškai ir praktiškai misijai pasauliui. Bendraudami su Juo jie augo malone. Mažų grupių susitikimų metu jie išmoko efektyviau tarnauti. Kasdien stebėdami, kaip Jėzus pasirūpindavo šalia esančių žmonių poreikiais, jie išmoko, kaip naudoti savo dovanas. Jėzaus mažųjų grupių tikslas buvo ir dvasinis augimas, ir evangelizacija.

`Prisiminkite, kai buvote nedidelės žmonių grupės dalimi, kad ir kokiomis aplinkybėmis, kurioje buvo rūpinamasi vieni kitais ir bendradarbiaujama siekiant tikslo. Ko išmokote, kas galėtų padėti suprasti mažų grupių vertę mūsų tikėjimo kontekste?`
