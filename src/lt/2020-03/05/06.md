---
title:  V. Gyvenimą keičianti Šventosios Dvasios galia
date:   30/07/2020
---

Atidus Apaštalų darbų knygos tyrinėtojas atranda, kad Dievas per savo Dvasią daro stebuklus žmonių gyvenime. Apaštalų darbų knyga yra pavyzdys, kaip Evangelija triumfuoja prieš kultūrinį šališkumą, keičia visą gyvenimą trunkančius, giliai įsišaknijusius įpročius ir moko visą žmoniją Kristaus malonės ir tiesos. Šventoji Dvasia priima žmones tokius, kokie jie yra, bet Ji nepalieka jų tokių, kokie jie yra. Jos akivaizdoje jie yra keičiami. Jų gyvenimas yra pakeičiamas.

`6. Perskaitykite Apd 16, 11–15. 23–34; Apd 17, 33–34; Apd 18, 8. Tai tik keletas atsivertimo pasakojimų Rašte. Ko įvairūs pasakojimai mus moko apie Dievo galią pakeisti įvairiausių žmonių gyvenimą?`
														
Kokia nuostabi žmonių įvairovė. Lidija buvo klestinti žydė verslininkė, o kalėjimo viršininkas Filipuose – viduriniosios klasės Romos valstybės tarnautojas. Šventoji Dvasia gali laimėti visus visuomenės sluoksnius. Jos keičianti galia laimi ir vyrus, ir moteris, ir turtingus, ir vargšus, ir išsilavinusius, ir neišsilavinusius.

Paskutinės dvi asmenybės sąraše taip pat yra įspūdingos. Apd 17, 34 parašyta apie Dionizijo, Areopago nario atsivertimą. Areopago nariai Atėnuose priklausė teisėjų patarėjams, kurie padėdavo nagrinėti bylas. Jie buvo žinomi, gerbiami Graikijos visuomenės nariai.

Šventosios Dvasios galia apaštalo Pauliaus tarnystė pasiekė net aukščiausią visuomenės pakopą. Krispas (Apd 18, 8) buvo žydų sinagogos vyresnysis. Jis buvo religinis vadovas, giliai tyrinėjęs žydų Senąjį Testamentą, ir Šventoji Dvasia pasireiškė bei pakeitė jo gyvenimą. Šie atvejai atskleidžia, kad mums liudijant Kristų ir dalijantis Jo Žodžiu su kitais, Šventoji Dvasia padarys nepaprastus dalykus įvairiausiems žmonėms iš visų sluoksnių, kultūrų, įvairaus išsilavinimo ir įsitikinimų. Negalime ir neturime daryti prielaidų, kas gali, o kas negali būti laimėtas. Mūsų darbas – būti liudininkais kiekvienam atėjusiam į mūsų gyvenimą. Viešpats padarys visa kita.

`Kristaus mirtis yra visuotinė; tai yra, ji skirta kiekvienam žmogui. Ko ši esminė tiesa turėtų išmokyti mus apie tai, kad niekada nederėtų manyti, jog kažkas neturi išganymo vilties?`
