---
title:  I. Jėzus ir Šventosios Dvasios pažadas
date:   26/07/2020
---

Pažadėdamas Šventąją Dvasią, Jėzus pasirūpino mokinių nerimu, kad Jis juos palieka ir grįžta į dangų. „Jums geriau, kad Aš iškeliauju, nes jei neiškeliausiu, pas jus neateis Globėjas. O nukeliavęs Aš Jį jums atsiųsiu.“ (Jn 16, 7) Graikų kalboje žodis „globėjas“ – parakletos. Pastarasis nusako „tą, kuris ateina padėti“. Viena iš svarbiausių Šventosios Dvasios funkcijų yra ateiti į pagalbą visiems tikintiesiems, įgalinti ir pagelbėti jiems atlikti su liudijimu susijusius darbus. Liudydami Jėzų mes nesame vieni. Šventoji Dvasia yra šalia mūsų, kad nukreiptų mus pas nuoširdžius ieškotojus. Ji paruošia jų širdį dar prieš mums juos sutinkant. Ji vadovauja mūsų žodžiams, įtikina ieškančiuosius ir stiprina, kad sureaguotų į Jos raginimus.

`1. Perskaitykite Jn 15, 26–27 ir Jn 16, 8. Ką šios eilutės pasako apie Šventosios Dvasios vaidmenį liudijant?`
														
Šventoji Dvasia liudija Jėzų. Jos pagrindinis tikslas yra nukreipti kuo daugiau žmonių pas Jėzų. Jos misija yra šlovinti Jėzų. Atlikdama šį vaidmenį, Ji patikina visus tikinčiuosius dėl jų atsakomybės liudyti. Ji padeda mums praregėti, kad pamatytume su aplinkiniais susijusias galimybes, ir darbuojasi užkulisiuose, kad Evangelijos žinia būtų priimta.

Jono Evangelija tai aiškiai pasako. Ji „parodys pasauliui, kaip šis klysta dėl nuodėmės“. (Jn 16, 8) Kitaip tariant, Ji veikia širdis, kad parodytų gilų susvetimėjimo Dievui jausmą ir atgailos poreikį. Ji taip pat įtikina pasaulį „dėl teisumo“. Šventoji Dvasia ne tik atskleidžia nuodėmę, bet ir moko mus teisumo. Ji atskleidžia Jėzaus teisumo didingumą, priešingai mūsų pačių netyrumui. Šventosios Dvasios vaidmuo yra ne tik parodyti, kokie mes esame blogi; Ji turi parodyti, koks geras, koks malonus, koks atjaučiantis ir mylintis yra Jėzus, ir padaryti mus panašius į Jį.

Liudyti reiškia tiesiog bendradarbiauti su Šventąja Dvasia, kad pašlovintume Jėzų. Dvasios jėga ir Jos vedami liudijame apie šį nuostabų Kristų, kuris pakeitė mūsų gyvenimą.

`Mums darbuojantis sielų labui, kodėl visada turime atsiminti, kad negalime atversti, nes tai gali tik Šventoji Dvasia?`
