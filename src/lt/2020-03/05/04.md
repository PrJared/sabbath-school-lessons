---
title:  III. Šventoji Dvasia ir liudijimas
date:   28/07/2020
---

Visoje Apaštalų darbų knygoje Šventoji Dvasia galingai veikė. Ji tarnavo tikintiesiems ir per juos, jiems įvairiais būdais liudijant savo Viešpatį. Ji stiprino juos, kad jie nebijotų su liudijimu susijusių išbandymų ir iššūkių priešiškoje kultūroje. Ji vedė juos pas nuoširdžius tiesos ieškotojus. Ji paruošė žmonių širdis miestuose dar prieš tikintiesiems atvykstant į šiuos miestus. Ji atvėrė galimybių duris, apie kurias jie niekada nesvajojo, ir įgalino jų žodžius bei veiksmus.

`3. Perskaitykite Apd 7, 55; Apd 8, 29; Apd 11, 15; Apd 15, 28–29; Apd 16, 6–10. Kaip Šventoji Dvasia tarnavo liudijusiems mokiniams kiekviename iš šiuose Rašto tekstuose išvardytų patyrimų? Kitaip tariant, kokių įvairių dalykų Šventoji Dvasia padarė šiomis aplinkybėmis?`
														
Įvairiapusė Šventosios Dvasios tarnystė pirmajame amžiuje buvo išties nuostabi. Anksčiau pateikti tekstai yra tik Jos veiklos pavyzdžiai. Ji sustiprino Steponą, susidūrusį su negailestinga ir nevaldoma minia, užmėčiusia jį akmenimis, liudyti savo Viešpatį. Ji stebuklingai nuvedė Pilypą pas įtakingą, tiesos ieškantį etiopą, kad jis galėtų paruošti Afrikos žemyną Evangelijai. Ji patvirtino Petrui, kad pagonių tikintieji taip pat gavo Šventosios Dvasios dovaną. Ji suvienijo Bažnyčią vienybe tuo metu, kai ji galėjo lengvai susiskaldyti dėl apipjaustymo klausimo, ir per apaštalą Paulių paruošė visą Europos žemyną Evangelijos skelbimui.

Šventoji Dvasia buvo aktyvi Naujojo Testamento Bažnyčioje ir yra aktyvi šių dienų bažnyčios gyvenime. Ji trokšta mus įgalinti, stiprinti, mokyti, nukreipti, suvienyti ir siųsti vykdyti svarbiausią misiją pasaulyje, kuri veda vyrus ir moteris pas Jėzų ir į Jo tiesą. Turime atsiminti, kad Ji vis dar yra aktyvi ir darbuojasi šiandien, kaip ir apaštalų bei ankstyvosios Bažnyčios laikais.

`Ką galime kasdien daryti, kad būtume labiau atviri ir lengviau pasiduodantys Šventosios Dvasios galiai mūsų pačių gyvenime? Kokie derami sprendimai leis Jai veikti mumyse ir per mus?`
