---
title:  V. Su meile pristatoma tiesa 
date:   27/08/2020
---

Jėzus neatsisakė pristatyti tiesą „dėl meilės“, nes tai nebūtų meilė. Meilė visada linki kitam geriausio. Tarp meilės ir tiesos nėra konflikto. Tiesa, pateikta nuolankiai ir maloniai, yra meilės pristatymas. Jėzus pasakė: „Aš esu kelias, tiesa ir gyvenimas.“ (Jn 14, 6) Jėzus yra vienintelis kelias į išganymą. (Apd 4, 12) Jo malonė gelbsti mus, kad galėtume žinoti Jo tiesą ir gyventi Jo gyvenimą. Tiesa be meilės veda prie slogaus Įstatymo raidės prisilaikymo, kuris užgniaužia dvasinį gyvenimą. Vadinamoji „meilė“ be tiesos lemia tolerantišką sentimentalumą, neturintį jokios esmės, paliekant asmenį prie neapibrėžtumo jūros. Su meile pristatyta tiesa veda į autentišką krikščionišką patyrimą, suteikiantį aiškią kryptį, tikslą ir užtikrintumą.

`6. Perskaitykite 1 Pt 3, 15; 2 Tim 4, 2 ir Tit 3, 4–5. Kokie pasakymai šiuose tekstuose parodo pusiausvyrą tarp Rašto tiesos pateikimo ir nuolankios, priimančios dvasios?`
														
Rašiusieji Naująjį Testamentą niekada nepabrėžė meilės tiesos sąskaita. Jie gražiai siejo meilę ir tiesą, malonę ir Įstatymą, užuojautą ir sąžiningumą. Petras ragina tikinčiuosius būti visuomet pasirengusiais „įtikinamai atsakyti kiekvienam klausiančiam apie jumyse gyvenančią viltį“. (1 Pt 3, 15) Kitaip tariant, jūs turite žinoti, kuo tikite, kodėl tuo tikite, ir sugebėti paaiškinti, kuo ir kodėl tikite. Tai nereiškia, kad turite visus atsakymus ar turite sugebėti įtikinti kitus tuo, kuo tikite patys. Tai reiškia, kad tą reikia daryti „švelniai ir atsargiai“, nuolankiai ir suvokiant klausimo didumo mąstą, aiškinant ir apginant savo tikėjimą.

Paulius pataria jaunam Timotiejui: „Skelbk žodį, veik laiku ir nelaiku, bark, drausk, ragink su didžiu kantrumu ir kaip išmanydamas.“ (2 Tim 4, 2) Jis priminė Titui, kad būtent Dievo gailestingumas ir meilė išgelbėjo tuos, kurie Jame atgimė (Tit 3, 5).

Mes taip pat esame raginami nuolankiai pristatyti tiesą su meile. Mūsų Viešpats kviečia mus prisijungti prie Jo ir mielai dalytis su priimančiu nusistatymu Jo žinia be Kristaus mirštančiam pasauliui paskutinėmis dienomis.

`Jei kas nors jūsų paklaustų: „Kodėl esate krikščionis?“, – ką ir kodėl atsakytumėte?`
