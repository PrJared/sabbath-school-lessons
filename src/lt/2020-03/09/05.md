---
title:  IV. Priėmimo pagrindas
date:   26/08/2020
---

`5. Perskaitykite Rom 15, 7 ir Ef 4, 32. Kaip apibūdintumėte priėmimo pagrindą? Kokia yra priimančio nusistatymo esmė?`
														
Šiuose tekstuose apaštalas Paulius pateikia principus, kuriais grindžiamas mūsų vienas kito priėmimas. Kadangi Kristus atleido ir priėmė kiekvieną iš mūsų, ar mes galime atsisakyti atleisti ir priimti vienas kitą? Tiesą sakant, būtent todėl, kad Jėzus mus priėmė, galime priimti vienas kitą, net nepaisydami kito asmens trūkumų.

Gerai pagalvokite, ką tai reiškia. Pagalvokite apie save ir apie kai kuriuos dalykus, kuriuos padarėte ir su kuriais galbūt vis dar kovojate – apie kuriuos, ko gero, žinote tik jūs, dalykus, kurie, jei apie juos žinotų ir kiti, jus gąsdintų.

Ir vis dėlto, ką? Tikėjimu jus priima Kristus, kuris žino viską apie tuos dalykus, apie kuriuos kiti galbūt nieko nežino. Taip, Jis žino visa tai ir vis dėlto priima jus bet kokiu atveju ne dėl jūsų gerumo, bet dėl savo.

Koks tuomet turėtų būti mūsų nusistatymas kitų atžvilgiu?

Kai kuriems tai sunku suprasti. Tikras priėmimas reiškia, kad mes priimame žmones tokius, kokie jie yra, su visais jų nuodėmingais įpročiais, nes jie yra žmonės, sukurti pagal Dievo paveikslą. Kadangi Kristus mirė už mus, „kai tebebuvome nusidėjėliai“ ir „mus sutaikė su Dievu“, kai dar buvome Jo priešai, galime atleisti ir priimti kitus. Jo meilė mums tampa mūsų pačių priėmimo ir atleidimo pagrindu aplinkiniams (Rom 5, 6–10).

Užmezgus priimančius, rūpestingus santykius dažnai tenka mylimam asmeniui pristatyti Rašto tiesas. To nedarymas reiškia nemylėjimą. Mums pakankamai rūpi mūsų draugai, kad su jais pasidalytume gyvenimą keičiančiomis amžinosiomis tiesomis.

Jėzaus nusistatymas nebuvo toks: „Daryk viską, kas tau patinka. Viskas gerai. Aš vis tiek tave priimu“. Jo požiūris buvo toks: „Nesvarbu, ką padarei, Aš noriu tau atleisti ir suteikti tau galią keistis“. Biblijos tiesa, nuolankiai pateikta Kristaus dvasioje su meile, laimi širdį ir keičia gyvenimą.

`Kaip įmanoma priimti žmogų nepriėmus jo nuodėmingo elgesio? Tuo pat metu, kaip mes galime būti ir priimantys, ir nesmerkiantys, ir netoleruojantys nuodėmės?`
