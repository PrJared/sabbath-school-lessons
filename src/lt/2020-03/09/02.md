---
title:  I. Imlumas Evangelijai
date:   23/08/2020
---

`1. Perskaitykite Jn 4, 27–30. 39–42. Kaip Jėzaus susitikimas su samariete parodo tiesą, kad Evangelijai atviri visi žmonės, net netikėtose vietose?`
														
Samarija buvo paskutinė vieta, kur mokiniai tikėjosi rasti Evangelijai imlias širdis. Samariečiai nuolat konfliktavo su žydais dėl doktrinos ir garbinimo. Šis priešiškumas jau tęsėsi dešimtmečius. Samariečiai norėjo dalyvauti statant šventyklą Jeruzalėje, tačiau ši galimybė jiems nebuvo suteikta dėl jų santuokų su pagonių kultūra ir jų netradicinių pažiūrų. Dėl šios priežasties samariečiai ant Garizimo kalno pasistatė savo šventyklą. Mokiniai būtų lengvai apėję Samariją kaip nevaisingą dirvą Evangelijai skelbti.

Jėzus pamatė tai, ko nematė mokiniai – imlias širdis. Jono pasakojimas apie moterį prie šulinio prasideda šiais žodžiais: „Jėzus paliko Judėją ir vėl išėjo į Galilėją. Jam reikėjo eiti per Samariją.“ (Jn 4, 3–4) Jėzui „reikėjo“ eiti per Samariją, nes Šventoji Dvasia įtikino Jį, kad šioje mažai tikėtinoje vietoje bus imlių širdžių. Kai mūsų akys yra pateptos Šventosios Dvasios, mes matome galimybes, kur kiti mato tik sunkumus. Mes matome didelę sielų pjūtį Dievo karalystei, kur kiti mato tik nederlingus laukus.

`2. Perskaitykite Apd 8, 4–5. 14. Koks buvo didžiausias Jėzaus tarnystės Samarijoje rezultatas?`
														
Mokiniai būtų praėję pro Samariją, nesuteikę galimybės samariečiams išgirsti Dievo Žodžio tiesą. Jėzus pamatė tai, ko jie nematė. Jis suprato, kad Šventoji Dvasia vienos moters širdį padarė imlią. Jos dramatiškas atsivertimas paveikė daugybę to miesto žmonių. Ne visada matysime tiesioginius liudijimo veiklos rezultatus, tačiau sėjant sėklas imlioms širdims, jos vieną dieną subręs pjūčiai Dievo šlovei.

`Mums nežinomas mūsų žodžių ir elgesio poveikis kitiems – tiek geram, tiek blogam. Taigi kodėl mes visada turime būti atsargūs dėl to, ką sakome ir darome kitų akivaizdoje?`
