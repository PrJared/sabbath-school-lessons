---
title:  Атаархсан хүмүүс
date:  09/02/2020
---

Тэнгэрт буюу төгс орчин нөхцөлд хүртэл Люсифер Христэд атаархсан.  “Люсиферт атаархах сэтгэл төрсөн бөгөөд тэрээр Есүс Христэд атаархаж  байсан.  Бүх тэнгэр элчүүд Есүсийн  агуу байдал, дээд эрх мэдэл, шударга засаглалыг нь хүлээн зөвшөөрч, Түүнд мөргөн байх үед тэдний дунд Люсифер хамт байсан боловч түүний зүрх сэтгэл атаархал, үзэн ядалтаар дүүрэн байв”. Элен Уайт, Найдварын Түүх, х. 14.  Шунал нь үнэхээр аюултай мэдрэмж учраас Арван хуулинд хүн алж, хулгай хийхийг хориглосон хуулиудын хамт шунахайрлын эсрэг хууль байдаг (Гэтлэл. 20:17).

`Даниел 6:1–5, Эхлэл 37:11, 1 Самуел 18:6–9-г уншаарай.  Энэ бүх түүхүүдэд атаархал юу авчирсан байна вэ?`

Даниелын захиргааны албаны чадвар хаанд гайхагдсан боловч бусад захирагчдын атаархлыг төрүүлсэн. Ийнхүү тэд түүнийг авлигын хэрэгт буруутгаж, түүнийг огцруулахаар хуйвалдав. Гэхдээ тэд өө сэв хайсан боловч Даниелын удирдлаганд ямар ч гэм буруу олдоогүй. Тэд “ямар ч буруутгах үндэс, ямар ч завхрал олсонгүй. Учир нь тэр итгэмжтэй байсан бөгөөд түүнээс ямар ч хайш, яаш буюу завхрал олдсонгүй” (Даниел 6:4). “Итгэмжтэй” гэж орчуулсан Арамай үгийг “итгэл даахуйц” гэж орчуулж болно.

Даниел ямар ч гэм буруугүй байлаа. Захирагчид түүнийг буруутгахыг оролдсон боловч юу ч хийж чадсангүй. Харин Даниел Бурхандаа хичнээн үнэнч бөгөөд Бурханыхаа хуулийг хичнээн дээдэлдэг болохыг тэд ойлгосон.  Тиймээс тэд Даниелыг гүтгэхийн тулд Бурханы хууль эсвэл эзэнт гүрний хуулийн аль нэгийг сонгон дагах зайлшгүй нөхцөл байдалд оруулах хэрэгтэй гэдгийг төдөлгүй ойлгожээ. Захирагчид Даниелын тухай олж мэдсэнийхээ дагуу хэрэв зөв нөхцөл байдлыг бүрдүүлж чадвал Даниел эзэнт гүрний хууль тогтоомжийг дагалгүй харин Бурханыхаа хуулийг дагах болно гэдэгт бүрэн итгэлтэй байлаа. Даниелын итгэмжтэй байдлын тухай ямар хүчтэй гэрчлэл вэ!

`Танд атаархалтай холбоотой ямар асуудад тулгарч байсан бэ, хэрхэн давж гарсан бэ? Атаархал яагаад ийм үхлийн бөгөөд сүйрлийн аюултай сүнслэг алдаа болдог вэ?`