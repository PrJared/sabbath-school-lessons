---
title:  Даниелын эсрэг хуйвалдаан
date:  10/02/2020
---

`Даниел 6:6–9-г уншаарай. Энэ зарлигийн цаана ямар зорилго нуугдаж байна вэ? Энэ нь хааны бардам зан дээр хэрхэн тоглолт хийж байна вэ?`

Төд удахгүй харамсах зарлиг гаргасан Дариус хаан мунхаг харагдаж байж болох юм. Тэрээр албатуудынхаа тавьсан урхинд унажээ. Захирагчид шинэ хаанчлалын улс төрийн нөхцөл байдлыг ашиглах хангалттай ухаантай байв. Дариус засаг захиргааны төвлөрлийг багасгаж, засаглалыг илүү үр дүнтэй болгохын тулд нэг зуун хорин аймгийн захиргчдыг бий болгосон. Гэсэн хэдий ч энэ тогтолцоо урт хугацаандаа зарим эрсдлийг дагуулдаг ажээ. Нэр нөлөө бүхий захирагчид хялбархан бослого өдөөн хаант улсыг хувааж чадна. Тиймээс бүх хүмүүс гуч хоногийн туршид зөвхөн хаанд хүсэлт гуйлтаа өргөх ёстой гэсэн хууль нь хаандаа үнэнч байх, улмаар аливаа төрлийн бослого эсэргүүцлээс урьдчилан сэргийлэх сайн арга мэт санагдаж болно. Гэхдээ үнэн хэрэгтээ захирагчид хааныг төөрөгдүүлж байсан. Учир нь “бүх” сайд, харгалзагч, аймгийн захирагчид, төрийн зөвлөгчид хийгээд засаг ноёд энэ санааг дэмжсэн хэмээн мэдэгдсэн боловч, үүнд Даниел багтаагүй байсан юм. Нэмж хэлэхэд бурхан мэт хүндлэгдэх нь хаанд ихэд таалагдсан байж болно.

Персийн хаад бурхан мэт шүтэгдэж байсан удаа хэзээ ч байгаагүй билээ. Харин уг зарлиг хааныг гучин хоногийн туршид бурхдын цорын ганц төлөөлөгч болгох байлаа; Энэ нь бурхдад өргөх гуйлтыг зөвхөн хаанд өргөнө гэсэн үг. Харамсалтай нь хаан энэхүү саналыг гаргах болсон цаад шалтгааныг судалж үзээгүй юм. Ийнхүү хууран мэхлэлтээс сэргийлэх зорилгоор гаргасан хааны зарлиг нь үнэндээ Даниелыг хохироох хуйвалдаан байсан гэдгийг тэр ойлгоогүй.

Энэ хуулийн хоёр зүйлд анхаарал хандуулах хэрэгтэй. Нэгдүгээрт, зарлигийг зөрчвөл, шийтгэл нь арслангийн нүхэнд хаягдана. Арсланд бариулах шийтгэл нь урьд өмнө нь дурдагдаж байгаагүй шийтгэл юм. Тиймээс үүнийг Даниелын дайснууд тухайн үед санал болгосон байж болох юм. Эртний Дорно дахины хаад арсланг торонд хорьж, ан агнахдаа сулладаг байжээ. Тиймээс ордонд хааны зарлигийг зөрчиж зүрхэлсэн нэгнийг барьж идэх арслан цөөнгүй байлаа. Хоёрдугаарт, зарлигийг өөрчлөх боломжгүй. “ Меде ба Персийн хууль”-н өөрчлөгдөшгүй шинж чанарыг Естер 1:19, 8:8-д дурдсан байдаг. Эртний Грекийн түүхч Диодорус Сикулус энэ тухай дурдахдаа гуравдугаар Дариус (Даниел номонд дурдсан Дариустай андуурч болохгүй) нэгэн удаа бодлоо өөрчилсөн боловч гэм зэмгүй хүнд оноосон цаазын ялыг хүчингүй болгож чадаагүй гэжээ.