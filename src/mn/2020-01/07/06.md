---
title:  Зөвтгөл
date:  13/02/2020
---

`Даниел 6:24-28-г уншаарай. Хаан Бурханы тухай ямар гэрчлэл хийсэн бэ?`

Дариус Бурханыг магтаж, Түүний хэмжээлшгүй эрх мэдлийг хүлээн зөвшөөрсөн нь энэ хэсгийн гол санаа юм. Энэ бол өмнөх бүлгүүдэд Бурханыг хүлээн зөвшөөрч, Түүнийг магтаж байсан үйл явдлуудын (Дан. 2:20-23, Дан. 3:28, 29, Дан 4:1-3, 34-37) оргил нь юм. Небухаднезарын адил Дариус хаан арслангийн нүхнээс амьд гарсан Даниелаас болж Бурханыг магтжээ. Гэхдээ бүр ч илүүгээр тэр өмнөх зарлигаа цуцалж, бүх ард түмнийг Даниелийн Бурханаас эмээхийг тушаасан (Даниел 6:26)

Тиймээ, Даниел гайхамшигтайгаар аврагдсан, түүний итгэмжтэй байдал шагнагдаж, бузар муу шийтгэгдсэн бөгөөд Бурханы алдар нэр, хүч чадал хүлээн зөвшөөрөгдөж, зөвтгөгдсөн. Харин ирээдүйд дэлхий ертөнцөд болох зүйлсийн өчүүхэн жишээг эндээс бид харж байна. Бурханы хүмүүс аврагдаж, бузар муу шийтгэгдэн тийнхүү Бурхан гараг ертөнцийн өмнө зөвтгөгдөнө.

`Даниел 6:24 уншина уу. Бид энэ эшлэлээс ихээхэн сэтгэл зовоосон ямар зүйл харж байна вэ? мөн яагаад?`

Энд харин сэтгэл өвтгөсөн нэг асуудал нь хүүхдүүд болон эхнэрүүд буюу бидний мэдэж байгаачлан ямар ч гэмгүй хүмүүс гэм буруутай мэт зовлон эдлэж байна. Шударга ёсыг буруу хэрэгжүүлсэн энэ нөхцөл байдлыг бид хэрхэн тайлбарлаж болох вэ?

Нэгдүгээрт, бид энэ үйлдлийг Персийн хуулийн дагуу хаан шийдэж, хэрэгжүүлсэн гэдгийг санах хэрэгтэй бөгөөд тэрхүү хуулинд гэм буруутныг гэр бүлийнх нь хамт шийтгэдэг ажээ. Эрт үеийн зарчмаар аливаа хүний гэм буруугийн хариуцлагыг гэр бүлийнхэн нь бас үүрдэг байв. Гэвч энэ нь зөв гэсэн үг биш ээ, зөвхөн энэ түүх Персийн хуулийн тухай бидний мэдлэгтэй тохирч байгаа хэрэг.

Хоёрдугаарт, Библид болсон үйл явдлыг хүүрнэн өгүүлдэг ч харин хааны энэ үйлдлийг сайшааж дэмжсэн үү гэвэл үгүй. Үнэндээ, эцэг эхийнх нь гэм нүглээс болж хүүхдүүдийг цаазлах явдлыг Библи эсэргүүцдэг гэдгээ тодрохой хэлдэг. (Дэд. 24:16)

`Үүнтэй адил мөн өөр олон шударга бус зүйлтэй учрах үедээ та 1 Коринт 4:5-тай адил эшлэлүүдээс хэрхэн амар тайвныг олж авч болох вэ? Эшлэлд юу гэж байна вэ? Энэ эшлэлийн санаа яагаад чухал вэ?`