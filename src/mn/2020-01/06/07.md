---
title:  Гүнзгийрүүлэн судлах
date:  07/02/2020
---

Эрт үед хааны ордонд томоохон найр наадам болох нь элбэг байв. Хаадууд өөрсдийн агуу байдал хийгээд өөртөө итгэх итгэлээ үзүүлэхийн тулд үрэлгэн, тансаг үдэшлэг хийх дуртай байв. Белшазарын хийсэн найрын тухайд бид бүгд дэлгэрэнгүй сайн хэлж мэдэхгүй ч энэ нь Меде-Персийн арми Вавилонд довтлохоор бэлтгэгдсэн үед болсон гэдгийг мэднэ. Гэхдээ хүний ухаанаар сэтгэвэл санаа зовох шалтгаан байсангүй. Вавилон нь бэхлэгдсэн хана хэрэм, олон жилийн турш хэрэглэх хоол хүнсний хангамж, их хэмжээний усны нөөцтэй байсан юм. Учир нь Евфрат мөрөн нь хотын төв хэсгээр урсан өнгөрдөг байв. Тиймээс Белшазар хааны хувьд дайснууд хотыг бүсэлсэн ч гэсэн үдэшлэг  хийхэд ямар ч асуудалгүй гэж үзжээ. Тэрээр агуу их баяр наадам тэмдэглэхийг тушаасан бөгөөд энэ нь тун удалгүй садар самуун найр болж хувирсан юм. Эзэний хүч чадлын эсрэг хүмүүний бардамналын тухай өгүүлсэн ямар хүчтэй гэрчлэл вэ!  Хаанд үнэнийг сурч мэдэх боломж олгосон ч Бурхан түүнд Даниелаар дамжуулан “ амь амьсгал, зам бүхнийг тань мутартаа атгадаг Бурханыг та алдаршуулсангүй” гэж хэлжээ (Даниел 5:23).

**Хэлэлцэх асуултууд**

`1  Ням гарагийн хичээлийн асуултын дагуу бидний нийгэм болон соёлд Бурханы үнэнийг хэрхэн гутаадаг тухай ангиараа ярилц. Бид сүм болон хувь хүмүүсийн зүгээс эдгээр доромжлолд ямар хариу үзүүлэх ёстой вэ?`

`2  Аврал нь бидний мэдлэгээс бус харин мэддэг зүйлдээ хэрхэн хариу үзүүлж буйгаас шалтгаалдаг болох тухай энэ түүх бидэнд юу зааж байна вэ?  (Даниел 5:22)`

`3   Даниел 5:23-г уншина уу.  Энэ эшлэлд сүнслэг байдлын ямар чухал зарчим байна вэ? Жишээлбэл, энэ эшлэл Бурханыг эсэргүүцэхээс хэрхэн сэрэмжлүүлдэг вэ? Зөвхөн  Бүтээгч төдийгүй мөн бидний оршин тогтнохуйн эх үүсвэр болох Бурханы талаар бидэнд юу зааж байна вэ?`

`4  Бичээс ямар утгатай болохыг мэдээгүй ч гэсэн Белшазар маш айсан байв (Даниел 5:6).  Гэм буруутай мэдрэмжтэйгээр амьдарна гэдэг нь ямар утгатай болох талаар энд юу гэж хэлж байна вэ?`