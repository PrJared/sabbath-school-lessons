---
title:  Урилгагүй зочин
date:  03/02/2020
---

`Даниел 5:5-8-г уншаарай. Юу болсон бэ? Хаан яагаад ийм хариу үзүүлсэн бэ? Энэ хэсэг Даниел 2-р бүлэгтэй юугаараа төстэй байна вэ? Энэхүү адил төстэй байдал нь яагаад чухал вэ? (Дуу. 96:5, Кол. 1:15-17).`

Өмнө нь Небухаднезарын үйлдсэн шиг (Даниел 2:2, 4:7), Белшазар нууцлаг бичээсийн утгыг тайлбарлуулахаар зурхайчид, халдейчууд, мэргэдүүдийг дууддаг. Тэд үнэнийг хэлж байгаа эсэхэд итгэлтэй байхын тулд хаан тэдэнд хэмжээлшгүй хүндэтгэлийг амлав. (1) Нил ягаан өнгийн дээл, энэ нь эрт үед хааны удмынхан өмсдөг байсан өнгө юм. (2) Нийгмийн өндөр байр суурийг илтгэх алтан гинж (Эх. 41:42); (3) Хаант улс дахь гуравдагч захирагчийн эрх мэдэл. Энэ сүүлийн шагнал нь тухайн үеийн Вавилоны түүхэн нөхцөл байдлыг бодитоор харуулдаг. Учир нь Белшазар хаан өөрийн эцэг Набонидустай хамтран улсаа захирч байсан ба өөрөө хоёр дахь захирагч нь байсан тул гурав дахь захирагчийн албан тушаалыг санал болгож байв. Хэдий шунал хөдөлгөм шан харамж амласан ч мэргэдүүд тайллыг нь ахиад л нээж чадаагүй ээ.

Хаан тэр бүх гэм нүглийг хийчихээд дээрээс нь бас мэргэн ухааныг буруу газраас хайдаг. Вавилоны мэргэдүүд өөрсдийнх нь хэл болох Арамай хэлээр бичигдсэн энэ бичээсийн утгыг ойлгож, тайлбарлаж чадаагүй. Үүнийг маргаашийн хичээлээр бид үзэх болно. Энэ нь Эзэн Исаиагийн ийнхүү хэлснийг  бидэнд сануулж болох юм: “мэргэдийн мэргэн байдал мөхөж, ухаантнуудаас ухаан ялгах чадвар нууцлагдана” (Исаиа 29:14).  Энэ эшлэлийг иш татсаны дараа элч Паул: “Мэргэн хүн хаана байна вэ? Хуулийн багш хаана байна? Энэ үеийн маргалдагч хаана байна? Бурхан энэ ертөнцийн мэргэн ухааныг мунхаг болгоогүй гэж үү? Учир нь Бурханы мэргэн ухаан дор ертөнц мэргэн ухаанаараа Бурханыг таньж мэдсэнгүй. Иймд тунхагласан мэдээний мунхаглалаар итгэгчдийг аврах нь Бурханд тааламжтай байсан юм” (1 Коринт 1:20, 21).

Зарим үнэнийг хүмүүс өөрсдөө олж мэдэг хэмээн үлдээхэд дэндүү чухал юм. Тийм учраас л Бурхан бидэнд эдгээр үнэнийг илчилдэг ажээ.

`Хааны амласан шагнал хийгээд удахгүй болох гэж байсан зүйлийн талаар бодож үзээрэй. Эдгээр шагнал хичнээн үнэ цэнэгүй байсан талаар бодоорой. Энэ нь дэлхийн зүйлс ямар тур зуурынх болох талаар бидэнд юу хэлж байна вэ? Яагаад бид үргэлж мөнхөд үргэлжлэх ирээдүйг санаж байх ёстой вэ?`