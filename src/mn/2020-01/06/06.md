---
title:  Вавилоны уналт
date:  06/02/2020
---

`Даниел 5:29–31-г Илчлэлт 14:8, Илчлэлт 16:19, Илчлэлт 18:2-тай хамт уншаарай. Эцсийн цаг үеийн Вавилоны уналтыг харуулах Белшазарын Вавилоны мөхлөөс бид юу сурч болох вэ?`

Белшазар хичнээн алдаа зөрчилтэй хүн хэдий ч тэрээр хэлсэн үгэндээ хүрсэн байна. Тийнхүү муу мэдээ сонссон ч хаан Даниелын хэлсэн тайлалд сэтгэл хангалуун байв. Тиймээс ч эш үзүүлэгчдэд амласан бэлгүүдээ түүнд өгчээ. Хаан Даниелын бичээсийн үнэнийг хүлээн авсан нь цаанаа  Даниелын Бурханы бодит байдлыг хүлээн зөвшөөрсөн явдал байв. Сонирхолтой нь Даниел өмнө нь татгалзсан бэлгүүдээ одоо хүлээн авахаар болов. Учир нь эдгээр бэлэг нь түүний тайлалд нөлөөллөх хүчгүй болсонд байв. Түүнээс гадна, эзэнт гүрэн мөхөх гэж байгаа энэ үед тэрхүү бэлгүүд нь ямар ч утга учиргүй байв. Тиймээс, хэдхэн цагийн турш хаант улсын гурав дахь захирагч болно гэдгээ мэдэж байсан эш үзүүлэгч эелдэг байхын тулд шагналыг хүлээн авсан бололтой.

Үнэхээр эш үзүүлэгчийн тунхагласны дагуу Вавилон нь нуран унав. Хаан болон түүний түшмэдүүд дарс ууж байх зуур ямар нэг дайн тулаан хийлгүйгээр хот тэр даруй мөхжээ. Түүхч Геродотусын тэмдэглэснээр Персүүд суваг ухаж Ефрат мөрөнг гатлан, эрэг дээрх хот руу орсон байна.  Тэр шөнө Белшазар дайснууддаа алагдсан билээ. Түүний эцэг, хаан Набонидус, хотыг хэдийнээ орхиж, сүүлд нь шинэ захирагчид бууж өгчээ.  Ийнхүү хүн төрөлхтний өнөөг хүртэл мэдэх хамгийн том эзэнт гүрэн төгсгөл болов.  Алтан толгой болох Вавилон одоо байхгүй болжээ.

“Белшазарт Бурханы хүслийг ухаарч, түүний дагуу үйлдэх маш олон боломж байв. Тэрбээр өвөг эцэг Небухаднезараа хүмүүсийн дундаас хөөгдөн, цөллөгдөж байхыг харсан. Нэр алдартай бардам хаанд  ухаан билгийг өгсөн Нэгэн түүнийгээ буцаан авч байхыг тэрээр харсан билээ. Тэрээр хааныг хаант улсаасаа хөөгдөж, хээрийн араатнуудтай нөхөрлөж байсныг ч харсан. Гэвч Белшазарын зугаа цэнгэл хийгээд өөрийгөө алдаршуулах хүсэл нь хэзээ ч мартах ёсгүй сургамжуудыг үгүй хийсэн юм. Түүнчлэн Небухаднезарт шүүлт авчирсан гэм нүглийг Белшазар дахин үйлдсэн.  Тэрээр өөрт нь нигүүслээр олгогдсон боломжуудыг алдсан бөгөөд үнэнийг мэдэх боломжоо ашиглахаас татгалзсан юм. “Элен Ж. Уайт, Библийн цуурай, 1898 оны 4-р сарын 25.

`“Үнэнийг мэдэх” ямар боломж бидэнд байна вэ?  Энэ юу гэсэн утгатай вэ?  Бид мэдэх ёстой бүх үнэнийг мэддэг гэдгээ ямар үед хэлж чадах вэ?`