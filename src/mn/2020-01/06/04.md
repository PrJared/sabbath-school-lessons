---
title:  Эх хатан орж ирсэн нь
date:  04/02/2020
---

`Даниел 5:9–12-г уншаарай. Хатан Даниелийн тухай юу хэлсэн бэ? Хаан Даниелыг үл тоосон явдал нь түүний талаар юу хэлж байна вэ?`

Ханан дээрх нууцлаг бичээс гарч ирэн  найрын танхимыг үймээн самуунд автуулж байх үед эх хатан ирж, согтуу хаанд заавар зөвлөгөө өгчээ.  Тэрээр Небухаднезарын үед зүүд тайлбарлах, нууцлаг юмсыг тайлах чадвартайгаа харуулсан Даниелын тухай хаанд сануулав.  Хэрэв Белшазар өмнөх хаан шиг ухаантай байсан бол энэ нууцлаг бичээсийн утга учрыг хаанаас олохоо мэдэх байсан. Хатан хөндлөнгөөс оролцож буй нь хаанд юу хийх ёстойг хэлж өгөх зайлшгүй шаардлагатай байсныг харуулж байна. Хатны үгс эзэнт улсад энэхүү нууцлаг бичээсийг тайлбарлаж чадах цорын ганц хүнийг үл тоосонд Белшазарыг зэмлэж байгаа мэт байв.  Мөн тэрээр хаанд Даниелын тухай товч танилцуулдаг. Тэрхүү эш үзүүлэгч бол ариун Бурханы Сүнстэй, саруул ухаан, оюун билэг, бурхдын адил мэргэн ухаантай тэрээр зүүдийг ойлгож, тайлж, хэцүү зүйлийг шийдэх чадвартай бөгөөд Небухаднезарын үед илбэчид, зурхайчид, халдейчууд, зөнч нарын ахлагч байсан юм (Дан. 5:11, 12).

Энэ үед Белшазар Даниелыг яагаад үл тоомсорлосон бэ? Библи энэ асуултад шууд хариулт өгөхгүй байгаа боловч энэ үед Даниел дор хаяж Белшазарын хаанчлалын гурав дахь жил хүртэл үйлчилсний дараа идэвхитэй үйлчлэл хийгээгүй гэж үздэг. Нэг шалтгаан нь Даниелын настай холбоотой байж болно. Тэр 80 орчим настай болсон байсан тул хаан хуучин удирдлагыг залуу үеийнхнээр солихыг хүсч байсан байх. Мөн хаан Даниелын Бурханд үйлчлэхийг хүсээгүй учраас түүнийг үл хайхрахаар шийдсэн бололтой. Ийм шалтгаанууд байлаа ч гэсэн, Даниел шиг ийм сайдын албан тушаалтай хүнийг  мартах нь гайхалтай хэвээр юм.

`Ром 1:16–32-г уншаарай. Бид эдгээр эшлэлүүд дээрх зарчмыг зөвхөн энэ түүхээс төдийгүй өнөөгийн дэлхийд яаж хардаг вэ?`