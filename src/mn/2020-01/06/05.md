---
title:  Хэмжсэнд дутав
date:  05/02/2020
---

`Даниел 5:13–28-г уншаарай.  Даниел удахгүй ирэх сүйрлийн талаар хаанд ямар шалтгаан хэлсэн бэ?`

Хаан нөхцөл байдлаас болж Даниелтай зөвлөлдөхөд хүрсэн хэдий ч тэрээр дурамжхан байсан бололтой.  Энэ нь Даниел болон Даниелын Бурханд хаан ямар хандлагатай байдгийг илүүтэй харуулж байж болох юм.

Хааны амласан шагналын хариуд Даниелын өгсөн хариулт Даниелыг ямар зан чанартай, юуг чухалчилдаг болохыг нь харуулдаг.  Даниел нууцлаг үгийн утгыг мэдэж байсан учир тэдгээр шагналууд ямар ч үнэ цэнэгүй болохыг ойлгож байсан.

Дараа нь Даниел хааныг гурван зүйлээр буруутгажээ.

Нэгдүгээрт: Белшазар хаан Небухаднезарт тохиолдсон явдлыг үл тоомсорлосон. Эс бөгөөс тэрээр өмнөх хаан шиг гэм нүгэлдээ гэмшиж, Бурханы өмнө даруусах байсан юм.

Хоёрдугаарт:  Белшазар  дарс ууж, шүтээнүүдээ магтахдаа ариун сүмийн жүнзнүүдийг ашигласан байдаг. Энд Даниел өмнө нь дурдсан дарааллын дагуу шүтээн хийхэд ашигладаг зургаан төрлийн материалыг дурджээ.

Гуравдугаарт: Хаан амь амьсгал, зам бүхнийг нь гартаа атгадаг Бурханыг алдаршуулаагүй  (Даниел 5:23).

Даниел хааны алдаа дутагдлыг нэрлээд тайлбарыг үргэлжлүүлэв.  Одоо бид тэрхүү нууцлаг бичээс нь гурван Арамай үйл үгээс бүтсэн болохыг мэддэг. Тэдгээрийн үндсэн утгыг хаан болон түүний мэргэд мэдэх ёстой байсан юм. Энэ нь МЕНЕ-“тоолсон”, TEKEL-“жинлэв” мөн PERES-“хуваагдсан” гэсэн үгс байв.

Вавилоны хаалган дээр Медо-Персийн цэргүүд хүрч ирсэн тул хаан болон мэргэд уг бичээс дээрх аймшигт утгыг гадарласан байх учиртай, гэхдээ мэргэд хаанд тааламжгүй зүйл хэлж зүрхлээгүй бололтой.  Зөвхөн Даниел бичээсийн тэрхүү бодит мэдээг тайлж, Белшазарт бүрэн утгыг нь мэдүүлэх чадвартай болохоо баталжээ. “Утга нь: “Мене” гэдэг нь Бурхан хаанчлалыг тань тоолж, түүнийг дуусгасан. “Текел” гэдэг нь хаан таныг жинлүүр дээр хэмжсэнд дутав. “Перез” гэдэг нь хаанчлал тань шилжиж очсон гэсэн утгатай гэв”(Даниел 5:26–28).

Үнэхээр тайтгарал болон баяр баяслын үгс биш байлаа.

`Хаан тэр даруй шүүгдсэн билээ. Одоогийн байдлаар шүүн таслах ажил хийгээд шүүхийн шийдвэр гарах цаг хараахан болоогүй байгаа энэ үед бид хэрхэн Бурханд итгэж сурч болох вэ? (Ном. 3:17, Ном. 8:11, Мат. 12:36, Ром 14:12-г үзнэ үү).`