---
title:  Дахиад нэг залбирал ба мацаг
date:  08/03/2020
---

`Даниел 10:1-3-г уншаарай. Бид Даниелыг дахин юу хийж байгааг харж байна вэ?`

Даниел урт хугацаанд гашуудсаныхаа шалтгааныг тодорхой дурддаггүй. Гэхдээ Вавилоноос Палестинд буцаж ирсэн иудейчүүдийн нөхцөл байдал түүнд чин сэтгэлийн зуучлан залбирал үйлдэхэд нөлөөлсөн байх боломжтой.

`Езра 4:1–5-г уншаарай. Иудейчүүд эргэж ирсэнийхээ дараа ямар бэрхшээлтэй тулгарсан бэ?`

Бид Езра 4:1–5-дээрээс Иудейчүүд сүмийг дахин барьж байхдаа хүчтэй эсэргүүцэлтэй тулгарч байсныг олж мэддэг. Самаричууд Персийн шүүхэд хуурамч мэдээ илгээж, хаанаас сэргээн босголтын ажлыг зогсоохыг шаарддаг. Ийм асуудалтай тулгарсан учир Даниел энэ ажлыг үргэлжлүүлэхийн тулд Кореш хаанд нөлөөлөхийг гурван долоо хоногийн турш Бурханаас гуйжээ.

Энэ үед Даниел бараг 90 дөхсөн байх магадлалтай. Тэр өөрийнхөө тухай биш харин ард түмнийхээ төлөө мөн тэдэнд тулгарч буй бэрхшээлийн талаар санаа зовж байв. Тэрээр Бурханаас ямар нэг хариулт авахаасаа өмнө бүтэн гурван долоо хоногийн турш залбирчээ. Эш үзүүлэгч эдгээр залбирлын өдрүүдэд маш энгийн хоолны дэглэм сахин амтат хоол хүнс, бүр тосноос ч татгалзжээ. Тэрээр өөрийн тохь тух хийгээд  байр байдалд огтоос санаа зовж байгаагүй хэрнээ мянган бээрийн цаана буй Иерусалим дахь иудейчүүдийн сайн сайхны төлөө ихээр шаналж байсан юм.

Даниелын залбирлын амьдралаас бид олон үнэтэй сургамжийг олж авч болно. Нэгдүгээрт, бидний залбирлын хариу гуйсны дараа тэр даруй ирэхгүй байсан ч бид залбирсаар байх хэрэгтэй. Хоёрдугаарт, бусдын төлөө залбирах цаг гаргах хэрэгтэй. Бусдын төлөөх залбиралд онцгой зүйл байдаг. “Нөхдийнхөө төлөө залбирахад нь Иовын сайн сайхныг ЭЗЭН сэргээн өгсөн” гэдгийг санаарай (Иов 42:10) Гуравдугаарт, залбирлын хариуд Бурхан тодорхой бөгөөд бодитой зүйл үйлддэг. Тийм болохоор үргэлж бүх төрлийн залбирлыг үйлдэцгээе. Тэвчихийн аргагүй сорилт, том асуудал, асар их бэрхшээлтэй тулгарах үедээ залбирлаар дамжуулан Бурханд ачаагаа үүрүүлцгээе. (Еф. 6:18)

`Даниел 10:12-г уншаарай. Залбирал нь Бурханы сайн сайхныг мэдрэх гол зүйл биш ч Бурханыг ямар нэгэн зүйл хийхэд хүргэх шалтгаан болдог талаар бидэнд ямар зүйлийг зааж байна вэ?`