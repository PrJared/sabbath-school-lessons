---
title:  Ялалт байгуулсан Жонон
date:  12/03/2020
---

Даниелын номын хамгийн чухал дүр бол “Хүний хүү” (Дан. 7:13) эсвэл “түг түмдийн Жонон” (Дан. 8:11) хэмээн дуудагддаг нэгэн юм. Эцэст нь бид түүнийг “Бурхантай адил” гэсэн утгатай Михаел (Дан. 10:12) гэх нэртэй гэдгийг мэдсэн. Тэр Персийн хаантай тэмцэхэд Габриелд туслахаар иржээ (Дан. 10:13). Тэнгэр элч нар энэхүү тэнгэрлэг нэгнийг “танай Жонон Михаел” (Дан. 10:21) буюу Бурханы ард түмний Жонон гэж нэрлэдэг. Михаел хожим нь Даниел номон дээр Бурханы ард түмний төлөө тууштай тэмцэгч Нэгэн гэж гардаг (Дан. 12:1). Михаелыг тэргүүн тэнгэрэлч гэж нэрлэдэг бөгөөд, Сатаны эсрэг тулалдаж, Мосег дахин амилуулсныг бид Иуда 9-ээс мэдэж авдаг. Илчлэлт 12: 7-дээр Михаел Сатаныг болон түүний унасан тэнгэр элчүүдийг ялан дийлсэн тэнгэрийн армийн удирдагчаар зогсож байгааг илчилдэг. Тиймээс Михаел бол Есүс Христээс өөр хэн ч байх ёсгүй. Персийн эзэнт гүрний удирдагч хэдийгээр хүн боловч түүний ард сүнслэг хүч зогсож байсан тул Бурханы хүмүүст тэдний тэргүүн удирдагч Михаел хэрэгтэй байсан юм. Тэрээр тэдний өмнөөс тэнгэр огторгуйд тулалдаж, ялалт авч ирэх Нэгэн юм.

`Колоссай 2:15-г уншаарай. Тэнгэр огторгуйн тулаанд Есүс ялалтаа хэрхэн байгуулсан бэ?`

Бид харанхуйн хүчтэй тулгарах үедээ ялагч маань болох Есүст итгэж болно. Тэрээр үйлчлэлийнхээ эхэнд Сатаныг ялан дийлсэн. Тэрээр дэлхий дээр амьдарч байх хугацаандаа бузар муугийн цэргүүдтэй тулалдаж Сатаныг ялж, Сатанд уруу татагдсан хүмүүсийг харанхуйн хүчнээс чөлөөлж байсан. Есүсийг Калвари руу явахгүй байхыг ятгасан Петрийн оролдлогын цаана нуугдсан чөтгөрийн хүчийг ч Тэрээр ялсан. Есүс шавь нартаа хэлсэн үгийнхээ төгсгөлд удахгүй болох Түүний үхэл нь Сатаны эсрэг шийдвэрлэх ялалтыг авч ирнэ гэжээ: “Одоо энэ ертөнц шүүгдэх гэж байна. Одоо энэ ертөнцийн захирагч зайлуулагдах болно. Би газраас өргөгдвөл бүх хүнийг өөртөө татна гэж айлдлаа” (Иохан 12:31, 32).

Заримдаа бидний эргэн тойрон бузар муу зүйлээр дүүрэн мэт санагддаг. Хүчирхийлэл, ёс суртахуунгүй байдал, авлига, өвчин хаа сайгүй тархаж байна. Мах, цуснаас бүрдээгүй дайсан маань бидний бүх талаас харгисаар дайрч байна. Бид хичнээн хүнд тулалдаан орох болсон ч Есүс Тэнгэрийн ариун газарт бидний Жонон, Тэргүүн Тахилчийн хувиар бидний төлөө тэмцсээр байдаг.

`Ром 8:37–39-г уншаарай. Христэд итгэгчийнхээ хувьд бид тэмцэгч байх амлалтыг  амьдралдаа хэрхэн биелүүлж болох вэ?`