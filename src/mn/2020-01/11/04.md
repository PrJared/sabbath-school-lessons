---
title:  Тэнгэр элч хүрэв
date:  10/03/2020
---

`Даниел 10:10-19-г уншина уу. Тэнгэр элч Даниелд хүрэх тоолонд юу болж байсан бэ?`

Сүр жавхлант гэрлийн цацрагт мөхөсдөн эш үзүүлэгч газар унав. Дараа нь тэнгэр элч үзэгдэн түүнд хүрч тайвшруулжээ. Хэрэв анхаарч уншвал тэнгэр элч Даниелд гурван удаа хүрснийг анзаарч болно.

Тэнгэр элч түүнд эхний удаа хүрэхэд тэр босож зогсон тэнгэрээс гарч буй тайтгарлын үгсийг сонсох хүчтэй болдог: “Бүү ай Даниел аа. Ухаарал авч, Бурханыхаа өмнө өөрийгөө дорд болгохоор зүрх гаргасан анхны өдрөөс чиний үгийг Бурхан сонссон учир би үгсийн чинь улмаас ирлээ” (Дан 10:12). Даниелын залбирал тэнгэр элч нарыг хөдөлгөжээ. Бидний хувьд энэ бол Бурхан бидний залбирлыг сонсдог гэдгийн баталгаа ба зовж зүдэрч байх үед хамгийн их тайтгарал болох зүйл юм.

Хоёр дахь удаа хүрэхэд нь Даниел ярих хүчтэй болдог. Эш үзүүлэгч маань Эзэнд өөрийн айдас, чин сэтгэлээ илчлэн “Эзэн минь ээ, үзэгдлээс болж миний дээр зовлон шаналал ирж, би ямар ч хүчгүй боллоо. Учир нь Эзний минь ийм зарц би хэрхэн ийм Эзэнтэйгээ ярьж чадах билээ? Миний хувьд одоо надад ямар ч тамир тэнхээ алга, амьсгал ч үлдсэнгүй гэв” /Дан.10:16, 17/ Тиймээс Бурхан бидэнд зөвхөн Өөрийн Үгээ хэлээд зогсохгүй биднийг ч бас амаа нээн өөрсдийн хүсэл тэмүүлэл, хэрэгцээ шаардлага болон мэдрэмж бодлоо хэлээсэй гэж хүсдэг юм.

Тэнгэр элч түүнд гурав дахь удаагаа хүрэхэд Даниелд хүч чадал ордог. Даниел өөрийн мөхөс дорой байдлаа хүлээн зөвшөөрөх үед тэнгэр элч түүнийг хүчирхэгжүүлэн Бурханы амар амгаланг өгч, тайтгаруулжээ. “ ‘Бүү ай үлэмж хайрлагдсан хүн ээ. Амар амгалан чамд байг. Тууштай бай, тиймээ, тууштай бай!’ ” (Дан. 10:19). Тэнгэр элч нь Даниелын залбирлын хариу болж түүнд ойлголт хийгээд ухаарлыг өгөхийн тулд илгээгдсэн гэдгийг санаарай. Өөрөөр хэлбэл 11-р бүлэгт гарах зөгнөлийн үргэлжлэл нь Даниелыг Иерусалим дахь тухайн үеийн нөхцөл байдлын төлөө гашуудаж, мацаг барин залбирсны хариу бөгөөд түүнийг зоригжуулах зорилготой байсан. Бурхан бидний талд байвал, бид зовлон бэрхшээлтэй тулгарсан ч гэсэн амар тайван байж чадна. Түүний хайрыг мэдрэх нь бидэнд ирээдүйгээ итгэл найдвар дүүрэн харах боломжийг олгодог.

`“Эгэл жирийн ахуй нь диваажингийн амьдралд ойр юм”* – Элен Уайт, Үе үеийн хүслэн, хуудас 48.  Энэ ертөнц хийгээд тэнгэрийн улс нь хоорондоо хичнээн нягт холбогдсон тухай та хэр их боддог вэ? Хэрэв та энэ үнэнийг зүрх сэтгэл, оюун ухаандаа үргэлж хадгалж байсан бол одоогийнхоосоо хэр өөр амьдрах байсан бэ?`

*Англи эх дээр ийм болой-“To us in the common walks of life, heaven may be very near.”(ред.)