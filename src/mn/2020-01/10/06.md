---
title:  Зөгнөлийн  цаг тоолол
date:  05/03/2020
---

2,300 өглөө ба үдшийн үзэгдлийн төгсгөлд эш үзүүлэгч гайхан хоцорсон, учир нь тэрээр үзэгдлийн учрыг ойлгоогүй юм  (Дан. 8:27). Арван жилийн дараа Габриел Даниелд үзэгдлийг “ойлгоход” туслахаар иржээ (Дан. 9:23). Энэхүү сүүлчийн илчлэлт нь орхигдсон мэдээллийг өгч, Мессиагийн үйл хэрэг далан долоо хоногийн эцэст гүйцэд биелэх ёстойг илчилсэн юм. Нэг өдөр нь нэг жил гэсэн зарчмын дагуу зөгнөлийн хугацаа буюу далан долоо хоногийг 490  жил гэж ойлгох ёстой. Мөн Иерусалимыг сэргээн босгох тушаал гарснаар зөгнөлийн цаг үе эхлэх ажээ (Дан. 9:25). Энэ тушаалыг Артаксеркес хаан МЭӨ 457 онд гаргасан байна. Ингэснээр Еврейчүүдэд Езрагийн удирдлаган дор Иерусалимыг дахин сэргээх боломж олджээ (Езра 7). Библийн эшлэлийн дагуу  далан долоо хоног бол “тогтоогдсон” эсвэл “таслагдсан” хугацаа байна. Энэхүү 490 жил нь илүү урт хугацааны өөрөөр хэлбэл Даниел 8 бүлэгт гарсан 2300 жилийн зөгнөлийн нэг хэсэг болохыг заадаг. Эндээс үзэхэд 2,300 жил болон 490 жил нэг эхлэлтэй байх ёстой, тодруулбал МЭӨ 457 он юм. Далан долоо хоногийн зөгнөл нь долоон долоо хоног, жаран хоёр долоо хоног, дал дах долоо хоног гэсэн гурван хэсэгт хуваагдана. Долоон долоо хоног (49 жил) нь Иерусалимыг сэргээн босгох хугацааг илэрхийлж байж болох юм. Эдгээр долоон долоо хоногийн дараа “Жонон Мессиа” хүртэл  жаран хоёр долоо хоног (434 жил) байх болно (Дан. 9:25). Ийнхүү Артаксерксийн зарлиг гарснаас хойш 483 жилийн дараа буюу МЭ 27онд Аврагч Есүс баптисм хүртэж, Ариун Сүнсээр тослогдсноор аврагчийн үйл хэргээ эхэлсэн.

Дал дахь долоо хоногийн турш үлдсэн чухал үйл явдлууд болох ёстой: (1) “Мессиа таслагдах болно” (Дан. 9:26), энэ нь Христийн үхлийг илэрхийлдэг. (2) Мессиа “нэг долоо хоногийн дотор олон хүнтэй бат гэрээ байгуулна” (Дан. 9:27). Энэ бол Есүс ба элч нарын зөвхөн иудейчүүдэд сайн мэдээ түгээх онцгой зорилго юм. Энэ нь сүүлийн долоо хоногт буюу МЭ 27-34 оны хооронд биелэгдэх юм. (3) “Гэвч долоо хоногийн дунд тэрээр тахилга ба идээн тахилыг хориглоно”. Баптисм хүртээд гурван жил хагасын дараа (долоо хоногийн дундуур) Есүс өөрийгөө Шинэ гэрээний эцсийн бөгөөд төгс золиос болгон өргөснөөр тахилын тогтолцоог төгсгөл болгожээ. Учир нь золиослолын бэлэгдэл одоо хэрэггүй болсон бөгөөд ямар ч амьтнаар тахил өргөх шаардлагагүй болов. 70 долоо хоногийн зөгнөл сүүлчийн долоо хоног болох МЭ 34 онд дууссан ба энэ бол Стефан итгэлээсээ болж алагдаж, сайн мэдээ нь Еврейчүүдэд төдийгүй харь үндэстнүүдэд хүрч эхэлсэн үе юм.

`Даниел 9:24–27-г уншаарай. Мессиагийн тухай агуу найдвар хийгээд амлалтын үед ч хүчирхийлэл, дайн, сүйрэл байсан тухай бид уншдаг. Энэ нь бидэнд амьдралд тохиолдох гай зовлонгийн дунд ч итгэл найдвар үргэлж байдагт итгэхэд хэрхэн туслах вэ?`