---
title:  Бурханы Үгийн Төвлөрөл
date:  01/03/2020
---

`Даниел 9:1, 2-г уншаарай. Даниел анхааралтай судалж байсан эш үзүүллэгээ “номноос мэдсэн” гэж хэлжээ. Энд тэрээр Библийн аль номны талаар ярьж байна вэ?`

Энэ залбирлыг харахад  Мосе болон эш үзүүлэгчдэд үзүүлсэн Бурханы илчлэлтийг Даниел маш гүн судалсан гэдэг нь тодорхой байдаг. Даниел Иеремиагийн хуйлмал номноос Вавилоны боолчлол далан жил үүргэлжилэнэ гэдгийг олж мэдсэн бөгөөд  (Иер. 25:11, 12; Иер. 29:10),  тэрээр ямар чухал түүхэн цаг үед амьдарч буйгаа ойлгожээ.

Даниел энэ залбирлаа Меде-Перс Вавилоныг эзэлсэн жил буюу 539 онд үйлдсэн юм. Тэгэхээр Небухаднезар Иерусалимыг буулган авч, сүмийг нурааснаас хойш бараг далан жил өнгөрчээ. Тиймээс Иеремиагийн эш үзүүлэгийн дагуу Бурханы хүмүүс удахгүй эх нутагтаа буцах ажээ. Бурханы Үгэнд итгэж байсан Даниел ард түмэнд нь туйлын чухал зүйл тохиолдох гэж байгааг мэдэж байв. Яг л  Бурхан Өөрийн Үгэндээ амласаны дагуу Вавилон дах цөллөг удахгүй дуусч, иудейчүүд гэртээ харих гэж байна.

Даниел Бичээсийг судалснаар ард түмний гэм нүгэл хичнээн ноцтой хэрэг болохыг ухаарчээ. Тэд гэрээгээ зөрчиж, Бурхантай харилцах харилцаагаа тасалсан учир үр дагаварт нь боолчлогдсон гэдэг нь илэрхий байна (Лев. 26: 14–45).

Тиймээс Даниел Бурханы илчлэлтийг судалснаар цаг үеийн тухай ойлгож, ард түмнийхээ өмнөөс Бурханд хандан гуйх нэн шаардлага байгааг ухаарчээ.

Дэлхийн түүхийн төгсгөлийн өдрүүдэд хүрч ирсэн бидэнд урьд өмнөхөөс илүү Бурханы Үгийг судалж түүний дагуу амьдрах чухал шаардлага байна. Зөвхөн Бичээс л бидний амьдарч буй дэлхийн тухай эрх мэдэлтэй тайлбарыг өгч чадна. Эцэст нь Бичээс сайн ба муугийн хооронд өрнөж буй агуу тэмцлийн тухай түүхийг өгүүлдэг бөгөөд тийнхүү хүн төрөлхтний түүх бузар муугаас салж, Бурханы мөнхийн хаанчлал байгуулагдсанаар төгсөх болно гэдгийг илчилдэг. Бичээсийг судлах тусам дэлхий хийгээд бидний дэлхий дээрх байр байдал хичнээн түр зуурынх болохыг, мөн бидний итгэл найдварын шалтгаан юу болохыг илүү сайн ойлгох болно.

`Утга учиргүй болох нь амархан энэ дэлхийг тодорхой хэмжээнд ойлгоход Библи бидэнд хэрхэн тус болж байна вэ?`