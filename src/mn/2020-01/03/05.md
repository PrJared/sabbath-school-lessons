---
title:  Хөшөө 2-р хэсэг
date:  15/01/2020
---

`Зүүд ба тайллыг дахин уншаарай (Дан. 2:31–49). Энэ нь Бурхан дэлхийн түүхийг урьдчилан мэдэж байсан тухай бидэнд юу заадаг вэ?`

Небухаднезарын зүүдээр дамжуулж ирсэн энэ зөгнөл нь Даниел 7, 8, 11-н дэлгэрэнгүй зөгнөлд зориулсан ерөнхий дүр зураг болоод  чиглүүлгийн хэрэгсэл болдог. Даниел 2 бол болзолт зөгнөл биш. Энэ бол төгсгөлийн цаг үеийн тухай бөгөөд ирээдүйд зайлшгүй тохиох зүйлсийг урьдчилан харсан Бурханы зөгнөл гэдэг нь тодорхой байна.

Алтан толгой нь Вавилоныг илэрхийлдэг (МЭӨ 626–539). Үнэн хэрэгтээ Вавилоны эзэнт гүрний эд баялаг, хүч чадлыг алтнаас илүү илтгэж чадах өөр ямар ч металл байхгүй билээ. Библид Вавилоныг “алтан хот” (Исаиа 14:4), “ЭЗЭНий гарт...  алтан аяга байв” гэжээ (Иер. 51:7; Илч 18:16-тай харьцуулаарай). Эртний түүхч Херодотус хотыг маш их алтаар чимэглэсэн байсныг тэмдэглэн үлдээжээ.

Мөнгөн цээж, гар нь Меде-Персийн хаант улсыг (МЭӨ 539–331) бэлгэдэж байв. Мөнгө нь алтнаас доогуур үнэлэгддэгийн адил Меде-Персийн сүр жавхлан хэзээ ч Вавилоныхтай эн зэрэгцэж байгаагүй юм. Нэмж хэлэхэд тэд татварын системдээ мөнгө ашигладаг байсан учир мөнгө бол персүүдэд үнэхээр тохирох бэлэгдэл ажээ.

Хүрэл хэвлий ба ташаа нь Грекийн хаант улсыг (МЭӨ 331–168) бэлэгддэг. Езекиел 27:13-т грекчүүд хүрэл саваар бараа солилцож байгаа тухай гардаг. Грекийн цэргүүд хүрэл зэвсгээрээ алдартай байжээ. Тэдний дуулга, бамбай мөн байлдааны сүхийг гуулиар хийдэг байв. Египетийн I Псамметичус Грекийн далайн дээрэмчдийг довтлон ирж буйг харсныг “тэнгисээс ирэх хүрэл эрчүүдийн” тухай зөгнөсөн биеллийг харав гэж Херодотус бичжээ.

Төмөр хөл нь Ромыг дүрсэлдэг (МЭӨ 168–МЭ 476). Даниелийн тайлбарласнаар төмөр нь өмнөх эзэнт улсуудаас илүү удаан үргэлжлэх бөгөөд Ромын эзэнт гүрний сүйтгэх хүчийг илэрхийлсэн байв. Төмөр бол энэхүү эзэнт гүрнийг төлөөлөх төгс метал байв.

Хэсэг нь төмрөөр, хэсэг нь шавраар бүтсэн тавхай бол хуваагдмал Европыг илэрхийлдэг. (МЭ 476 – Христийн Хоёр дахь Ирэлт) Төмөр шавартай холилдсон нь Ромын эзэнт гүрэн задран унасны дараа болсон үйл явдлын дүр зургийг үнэхээр харуулж чаджээ. Хааны гэр бүлүүдийн гэрлэлтээс авахуулаад өнөөгийн Европын Холбоо гээд Европыг нэгтгэх олон оролдлого хийсэн боловч Европ одоо ч хуваагдмал, салангид байдалтай хэвээр байна. Энэхүү зөгнөлийн дагуу Бурхан мөнхийн хаант улсаа байгуулах хүртэл энэ байдал өөрчлөгдөхгүй ажээ.