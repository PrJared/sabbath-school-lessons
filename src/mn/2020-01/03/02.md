---
title:  Бурханы оршихуй
date:  12/01/2020
---

`Даниел 2:1–16-г уншаарай. Эзэний хаанд өгсөн зүүдний улмаас еврейчүүд ямар хямралтай тулгарсан бэ?`

Эрт үед зүүдийг ихэд чухалчлан авч үздэг байв. Зүүд нь муу зөнөтэй санагдвал удахгүй гай гамшиг болохыг илтгэнэ. Тиймээс Небухаднезар хаан зүүднээсээ болж  яагаад тэгж их санаа зовсныг ойлгож болох юм. Мөн түүнчлэн зүүдээ огт санахгүй байсан нь түүний сэтгэлийг улам их түгшээсэн нь мэдээж. Вавилоны ордны мэргэд өөрсдийнхөө бурхадыг зүүдний тайлалыг илчилж харуулдаг хэмээн итгэдэг байсан боловч Даниел номын энэ зүүдний хувьд тэд юу ч хийж чадахгүй байв. Учир нь хаан зүүдээ мартжээ. Хэрэв зүүдний агуулгыг тэдэнд хэлбэл хаанд таалагдах тайлбарыг гаргаж өгөх байв. Гэвч урьд өмнө гарч байгаагүй ийм нөхцөл тулгарахад зүүд тайлагчид хаанд зүүдийг хэлж чадаагүй бөгөөд энэ үед  тэд “үүнийг махбодоор үл оршигч бурхадаас өөр хэн ч хаанд илчилж чадахгүй” гэдгийг хүлээн зөвшөөрөхөөс өөр аргагүй болсон” (Даниел 2:11).

Уурандаа автсан хаан Вавилоны бүх мэргэдийг алахыг тушаав. Ийм харгислал энэ үед хэзээ ч болж байгаагүй юм. Түүхийн эх сурвалжуудад  Дариус хаан нууц явуулга гаргасных нь төлөө бүх ид шидэтнүүдийг цаазаар авсан тухай, Ксеркс хаан барьсан гүүр нь нурсан тул инженерүүдийг хөнөөсөн тухай бичиж үлдээсэн байдаг. Небухаднезарын энэхүү зарлиг гарах үед  Даниел ба түүний нөхөд дөнгөж сургуулиа төгсөөд хааны албанд орсон байв. Тиймээс хааны цаазаар авах тушаал тэдэнд ч бас хамаатай байлаа. Чухамдаа эх хэл дээрхийг уншвал ялыг нэн даруй гүйцэтгэх талаар хэлдэг бөгөөд Даниел болон түүний нөхдийг дарааллан устгах байлаа. Гэхдээ Даниел “мэргэдийг” хөнөөхөөр (Даниел 2:14) явж буй хааны бие хамгаалагчдын ахлагч Ариохт ханджээ. Эцэст нь Даниел зүүдний нууцыг тайлахын тулд хаанаас хугацаа өгөхийг хүсдэг. Сонирхолтой нь хаан илбэчдийг “цаг” хожихийг хичээж байна гэж буруутгаж байсан ч  Даниелийг “хугацаа” хүсэхэд тэр даруй биелүүлжээ. Даниел ямар ч хүн ийм нууцыг тайлж чадахгүй гэсэн илбэчидтэй санал нэг байсан. Харин эш үзүүлэгч зүүд хийгээд тайлбарыг хоёуланг нь илчиж чаддаг Бурханыг мэддэг байлаа.

`Бурхан бүтээлээсээ ангид байдаг ч бүтээлтэйгээ харьцаж Түүний оршихуй мэдрэгдэж байдаг гэж теологчид үздэг. Бурхан Небухаднезарт зүүд өгсөн явдал нь Тэрээр бидний дунд ямар бодитой оршин байж чадах талаар юуг сургаж байна вэ? (Үйлс 17:28)`