---
title:  Чулуу
date:  16/01/2020
---

`Даниел 2:34, 35, 44, 45-г уншаарай. Эдгээр эшлэлүүд нь дэлхийн төгсгөлийн талаар юу зааж байна вэ?`

Энэ зүүд нь “эцсийн өдрүүдэд” болох зүйлийг онцлон харуулдаг (Дан. 2:28). Өөрөөр хэлбэл метал (ба шавран) хаант улсууд хүчирхэг хийгээд баян тансаг байсан хэдий ч тэдгээр нь зөвхөн тэрхүү чулуун хаант улсын оршил болохоос өөр юу ч биш юм. Зүүдэнд үзэгдсэн метал ба шавар нь хүний гарын бүтээл бол харин чулуу нь хүний оролцоогүйгээр гарч ирсэн. Өөрөөр хэлбэл өмнөх хаант улсууд бүгд эцэстээ төгсгөл болох бол харин чулуугаар дурслэгдсэн хаант улс үүрд хаанчлах ажээ. Чулуу ихэнхдээ Бурханыг бэлгэддэг (жишээ нь Дэд. 32: 4, 1 Сам. 2:2, Дуу. 18:31). Мөн чулуу нь  Аврагчийг бэлгэддэг тохиолдлууд ч бий (Дуулал 118:22; 1 Пет. 2:4, 7). Тиймээс чулууны дүрслэл бол Бурханы мөнхийн хаанчлалыг бэлгэдсэн бэлэгдэл гэдэг нь гарцаагүй юм.

Зарим хүмүүс чулуун хаант улсыг Есүсийн газар дээрх үйлчлэлийн үед байгуулагдсан гэж үздэг бөгөөд сайн мэдээ түгэн дэлгэрч байгаа нь Бурханы хаант улс бүх дэлхийг эзэлж буйгийн илрэл хэмээн маргах тохиолдол ч бий. Гэсэн хэдий ч үндсэн дөрвөн хаант улс нуран унаж, хүн төрөлхтний түүх хуваагдсан улсууд буюу баримлын хөлийн тавхай гэж дүрслэгдсэн цаг үед хүрч ирсний дараа л чулуун хаант улс байгуулагдах юм. Энэ бол нэгдүгээр зууны үед зөгнөл гүйцэд биелсэн гэдгийг үгүйсгэж буй баримт юм. Учир нь дөрөв дэх хаант улс буюу Ромын ноёрхлын үед Есүс дэлхий дээр үйлчилж байсан билээ.

Харин чулуу нь уул болон хувирсан. “Тэр барималыг бут цохисон чулуу нь асар том уул болоод бүх дэлхийг дүүргэжээ” (Дан. 2:35). Энэ уул нь ариун ордон байсан газар буюу Сион уулыг санагдуулах ажээ. Энэ нь Хуучин Гэрээний үед Бурханы газар дээрх хаант улсыг бэлгэддэг байв. Сонирхолтой нь, уулнаас таслагдсан чулуу өөрөө уул болж хувирдаг. Эшлэлийн хэлж буйгаар аль хэдийн оршин тогтнож байсан энэ уул нь, Христ мөнхийн хаант улсаа байгуулахаар тэнгэрийн Сион буюу тэнгэрийн ариун газраас ирэхийг заадаг бололтой. Тэнгэрээс бууж ирэх Иерусалимд (Илч. 21:1–22:5) энэ хаант улсын зөгнөл гүйцэт биелэх болно.

`Одоогоор Даниел 2-р бүлгийн хаант улсуудын талаарх бүх зөгнөл биелээд байна. Тэгвэл Бурханы мөнхийн улс болох сүүлчийн хаант улс ирэх тухай энэ зөгнөлд итгэх нь хэр учир шалтгаантай бөгөөд ухаалаг хэрэг вэ? Энэ зөгнөлд итгэхгүй байх шалтгаан бий юу?`