---
title:  Хамгийн Дээд Нэгэний ариун хүмүүс
date:  20/02/2020
---

`Дараах эшлэлүүдэд хэлснээр Бурханы хүмүүст юу тохиолдох вэ? Дан. 7:18, 21, 22, 25, 27.`

Хамгийн Дээд Нэгэний ариун хүмүүс гэдэг нь Бурханы хүмүүсийг нэрлэж буй хэрэг юм. Тэд жижиг эврээр дүрслэгдсэн эрх мэдлийн дайралтанд өртөх болно. Учир тэд Бурханы Үгэнд итгэмжтэй үлдэхийг хичээх тул папын засаглалын турш хавчигдан зовох юм. Христэд итгэгчид Ромын эзэнт гүрний үед ч хавчигдаж байсан, харин Даниел 7:25 дээр гарч буй хавчлага нь жижиг эврийн ариун хүмүүсийн эсрэг үйлдэх хавчлага бөгөөд энэ нь хуурамч шүтлэгтэй Ромын эзэнт гүрний уналтын дараа тохиох ажээ.

Гэхдээ Бурханы хүмүүс дэлхийн эрх мэдэл, хүчин дор үүрд хавчигдахгүй билээ. Бурхан дэлхийн бүх хаанчлалыг устгаж, Өөрийн хаанчлалаа тогтооно. Сонирхолтой нь Хүний Хүүд “эрх мэдэл, сүр жавхлан, хаанчлал” өгөгдсөн (Даниел 7:14)  тухай үзэгдэлд гардаг. Харин тэнгэр элчийн тайлбарласнаар тэрхүү хаанчлалыг “ариун хүмүүс” хүлээж авах ажээ (Даниел 7:18). Энд ямар ч зөрчилдөх зүйл алга. Учир нь Хүний Хүү Бурхантай болон хүн төрөлхтөнтэй бат бэх холбоотой тул Түүний ялалт бол Түүний төлөөлж буй тэдгээр хүмүүсийн ялалт юм.

Тэргүүн тахилч Есүсийг Аврагч хийгээд Бурханы Хүү мөн эсэхийг асуух үед Тэрээр Дуулал 101:1 ба Даниел 7:13, 14 –г харуулан: “Би мөн. Та нар Хүний Хүүг хүчит Нэгэний баруун талд заларч, тэнгэрийн үүлсээр ирэхийг харах болно” гэж хэлнэ (Марк 14:62). Тиймээс Есүс бол тэнгэр дэх асарт биднийг төлөөлж буй Нэгэн юм. Тэрээр аль хэдий нь харанхуйн хүчийг ялсан бөгөөд Өөрийн ялалтаа ойр дотно хүмүүстэйгээ хуваалцана. Тийм учраас бидэнд айх шалтгаан байхгүй. Харин элч Паулын хэлснээр “бид энэ бүхний дотор биднийг хайрладаг Түүгээр дамжуулан давуулан дийлдэг. Учир нь үхэл ч, амь ч, тэнгэрэлч нар ч, эрх баригчид ч, өнөөгийн юмс ч, ирэх юмс ч, хүч ч, өндөр ч, гүн ч, өөр ямар ч бүтээл бидний Эзэн Христ Есүсийн доторх хайраас биднийг салгаж чадахгүй гэдэгт би бат итгэлтэй байна” (Ром 8:37-39).

`Даниелийн үзэгдэл нь дэлхийн түүхийг хэдэн мянган жилийн өмнөөс хичнээн нарийн зөгнөснийг хараарай. Энэ зөгнөл бидэнд ирээдүйн тухай Бурханы өгсөн бүх амлалтуудад итгэхэд хэрхэн тусалж байна вэ?`