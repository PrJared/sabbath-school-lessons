---
title:  Жижиг Эвэр
date:  17/02/2020
---

`Даниел 7:7, 8, 19-25-г уншаарай. Дөрөв дэх араатнаас урган гарч, түүний нэг хэсэг болон үлдсэн энэхүү жижиг эврийн эрх мэдэл хэнийг төлөөлж байна вэ?`

Өчигдөр бид дэлхийг харгислалаар туйлдуулан захирч байсан арван эвэртэй харгис араатан бол хуурамч шүтлэгтэй Ромын хаант улс болохыг сурсан. Одоо бид жижиг эвэр болон түүний төлөөлж буй эрх мэдлийн тухай судлах ёстой.  Үзэгдэлд дүрслэгдсэнээр дөрөв дэх араатан арван эвэртэй бөгөөд үүнээс гурван эвэр нь жижиг эвэрт зай тавьж, булгарч унасан тухай гардаг. Энэ эвэр хүнийх шиг нүдтэй бөгөөд “ихээр бардамнан” ярьдаг ажээ (Даниел 7:8). Жижиг эвэр аймшигт араатнаар дүрслэгдсэн Ромын эзэнт гүрнээс гарч ирсэн нь тодорхой байна. Энэ эвэр хуурамч шүтлэгтэй Ромын зарим шинж чанарыг үлгэлжлүүлэх эсвэл өргөтгөх ажгуу. Тиймээс Ромын эрх мэдлийн сүүлчийн үе шат юм.

Даниел энэ онцгой эвэр ариун хүмүүсийн эсрэг дайдахыг харжээ. Тэнгэр элч түүнд энэ эвэр бол хаан бөгөөд тэрээр гурван хууль бус үйлдэл хийх болно хэмээн тайлбарласан. (1) Хамгийн Дээд Нэгэний эсрэг ихээр бардамнан ярина, (2) Хамгийн Дээд Нэгэний ариун хүмүүсийг хавчиж, (3) цаг хугацаа болоод хуулийг өөрчлөхийг зорино. Эцэст нь ариун хүмүүс түүний гарт тушаагдах ажээ. Дараа нь тэнгэр элч энэ жижиг эврийн үйл ажиллагааны цаг хугацааг тайлж өгдөг. Энэ нь нэг цаг үе, цаг үеүд, хагас цаг үе юм. Энэ зөгнөлийн хэлээр цаг үе гэдэг нь “жил”-г заадаг. Харин цаг үеүүд гэдэг нь жилүүдийг буюу хос хэлбэртэй байгаа учир “хоёр жилийг” зааж байна. Тиймээс энэ нь гурван жил хагасын зөгнөлийн хугацаа бөгөөд нэг өдөр нь нэг жил гэсэн зарчмын дагуу 1260 жилийн  хугацааг илэрхийлж байна. 1260 жилийн турш жижиг эвэр Бурханы эсрэг ярьж, ариун хүмүүсийг хавчиж, Бурханы хуулийг өөрчлөхийг оролдох ажээ.

`2 Тесалоник 2:1-12-г уншаарай. Жижиг эвэр болон хуульгүй хүн хоёрын дунд ямар ижил төстэй зүйлс байна вэ? Энд яригдаж буй эрх мэдлийг бид хэн гэж итгэдэг вэ? Яагаад? Хуурамч шүтлэгтэй Ромоос гарч ирэн түүний нэг хэсэг болсон, Ромын эрх мэдлийн цаг хугацааг дэлхийн төгсгөл хүртэл сунгаж, өнөөдөр ч оршин байгаа энэ эрх мэдэл хэн бэ?`