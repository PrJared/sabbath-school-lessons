---
title:  Дөрвөн амьтан
date:  16/02/2020
---

`Даниел 7-г уншаарай. Даниелд харуулсан зүйлийн мөн чанар нь юу вэ, мөн үзэгдэл нь юуны тухай байсан бэ?`

Даниелын үзсэн амьтан бүр Небухаднезарт үзүүлсэн хөшөөний хэсгүүдтэй тохирч байсан бөгөөд Дэниел 7-н үзэгдэл хаант улс бүрийн тухай илүү дэлгэрэнгүй мэдээлэл өгч байна. Хуурамч шүтлэгтэй үндэстнүүдийг бэлгэдсэн амьтад бүгд бузар араатнууд байсан нь хичнээн сонирхолтой хэрэг вэ. Дөрөв дэх араатныг эс тооцвол Даниелын дүрсэлсэн араатнууд ямар нэгэн амьтантай төстэй байдаг. Тиймээс, эдгээр амьтад санамсаргүй тохиолдлоор бэлгэдэл болсон юм биш, харин араатан тус бүр нь төлөөлж буй хаант улсынхаа шинж чанар болон төрх байдлыг илэрхийлдэг.

Арслан: Арслан бол Вавилоныг илтгэх хамгийн тохиромжтой бэлгэдэл юм. Далавчтай арслангаар ордны хана болон Вавилоны урлагийн бусад бүтээлүүдийг чимэглэсэн байдаг ажээ. Эцэст нь үзэгдэлд дүрслэгдсэн арслангийн далавч нь таслагдах бөгөөд хүн шиг босч зогсож, хүний зүрхийг авч байна. Энэ үйл явц нь хаадууддаа захирагдаж буй Вавилоны эзэнт гүрнийг бэлгэдэж байна.

Баавгай: Баавгай нь Меде-Персийн эзэнт гүрнийг төлөөлдөг. Тэрээр хажуулдан босож байсан нь персүүд медечүүдээс илүү хүчтэй болохыг илтгэнэ. Амандаа зуусан гурван хавирга нь Меде-Персийн эзэнт гүрний гурван гол байлдан дагуулалтыг илэрхийлдэг: Лиди, Вавилон, Египет.

Ирвэс: Шаламгай ирвэс бол Агуу Александрын байгуулсан Грекийн эзэнт гүрнийг төлөөлдөг. Дөрвөн далавч нь энэ араатныг бүр ч илүү хурдан болгодог бөгөөд хэдхэн жилийн дотор бүх газар дэлхийг өөрийн ноёрхлын дор авчирсан Александрт яг тохирсон дүрслэл юм.

Айдас төрүүлэм аймшигт араатан: Эхний араатнууд зөвхөн дурдсан амьтадтай адилхан байсан бол энэ араатан онцгой байв. Өөрөөр хэлбэл, эхнийх нь арслан “шиг” эсвэл баавгай “шиг” хэмээн дүрслэгдсэн бол энэ араатан ямар нэг амьтантай адилгүй ажээ. Энэ олон эвэрт араатан өмнөх араатнуудаас илүү харгис бөгөөд зэрлэг гэж гардаг. Тиймээс энэ араатан дэлхийг байлдан дагуулан захирч, хөлдөө бяцлан гишгэчиж байсан хуурамч шүтлэгтэй Ромын эзэнт гүрэнд тохирсон дүрслэл юм.

`Хүн төрөлхтний түүхийн олон мянган жил яг энэ зөгнөлийн дагуу болж өнгөрсөн. Бүх чимээ шуугиан, үймээн самуун , эмх замбараагүй байдал зэргийг Бурхан удирддаг болохыг мэдснээр та амар тайвныг хэр их мэдэрч байна вэ? Энэ хичээлээс Бичээсийн итгэмжтэй байдлын талаар юу сурч мэдсэн бэ?`