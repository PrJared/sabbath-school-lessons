---
title:  Тэнгэр өөд хараагаа өргөсөн нь
date:  29/01/2020
---

`Даниел 4:34–37-г уншаарай. Хааны хувьд юмс хэрхэн мөн яагаад өөрчлөгдсөн бэ?`

Бурхан Небухаднезарыг хачин өвчинд нэрвэгдэхийг зөвшөөрдөг боловч эцэст нь Тэрээр түүний эрүүл оюун санааг төвөггүйхэн сэргээдэг. Сонирхолтой нь, эш үзүүлэгчийн зөгнөсөн долоон жилийн эцэст өвчтэй хаан тэнгэр өөд хараагаа өргөх үед бүх зүйл өөрчлөгдсөн байна (Даниел 4:34).

“Небухаднезар долоон жилийн турш албатуудынхаа гайхшралыг барж байв. Тэрээр долоон жилийн туршид дэлхий дахины өмнө даруусгагдсан. Үүний дараа түүний ухаан сэргэсэн ба хаан тэнгэрийн Бурханд даруухнаар хандаж, Бурхан түүнийг Өөрийн гараар хүмүүжүүлснийг ойлгожээ. Хаан олон нийтийн өмнө гэм буруугаа хүлээн зөвшөөрч, Бурхан аугаа өршөөл нигүүслээрээ ухаан санааг нь сэргээснийг ойлгожээ” Элен Ж. Уайт, Эш үзүүлэгчид ба Хаад, хуу. 520.

Тэнгэр өөд хараагаа өргөх үед агуу өөрчлөлтүүд гардаг нь эргэлзээгүй юм. Түүний оюун санаа эргэж ирмэгц хаан энэ сургамжийг ойлгосон гэдгээ батлан харуулдаг.

Гэхдээ энэ түүх Небухаднезарын тухай гэхээс илүү Бурханы нигүүлслийн талаар өгүүлдэг. Хаан өмнө нь Израилийн Бурханыг амьдралынхаа Эзэн хэмээн хүлээн зөвшөөрөх гурван боломжийг алдсан. Тэрбээр олзлогдсон дөрвөн иудей залуугийн онцгой мэргэн ухааныг олж мэдсэн (Даниел 1), Даниел зүүдийг тайлсан (Даниел 2), Даниелын найзууд галтай зуухнаас аврагдсан гээд эдгээр явдлууд түүнд Бурханыг хүлээн зөвшөөрөх боломж олгож байсан (Даниел 3). Эцэст нь, хэрэв  ийнхүү хааныг аварсан нь  түүнийг даруусгахгүй бол өөр юу түүнийг даруусгах юм бэ? Хааны зөрүүдлэлээс  үл хамааран Бурхан түүнд дөрөв дэх боломжийг олгожээ. Эцэст нь хааны зүрх сэтгэлийг ялан дийлж, хаан ширээнд нь эргүүлэн тавьж  байна (Даниел 4). Небухаднезарын жишээнээс үзэхэд Бурхан бидэнд Өөртэй нь эв зүйтэй харилцаатай болж өөрчлөгдөх боломжуудыг ар араас нь өгсөөр байдаг гэдгийг харуулж байна. Үүнээс олон зууны дараа Паулын бичсэнчлэн, Эзэн «бүх хүн аврагдаж үнэний мэдлэгт хүрээсэй гэж хүсдэг» (1 Тимот 2:4). Энэхүү үнэний гайхалтай жишээг бид Небухаднезарын түүхээс харж байна.

`Бурхан таныг ямар арга замаар даруусгаж байсан вэ? Үүнээс та юу сурсан бэ? Дахин ийм сургамж авахаас сэргийлэхийн тулд магадгүй та ямар өөрчлөлт гаргах хэрэгтэй вэ?`