---
title:  Хамгийн Дээд Нэгэн Захирдаг
date:  28/01/2020
---

Набухаднезарт гэмшиж, Бурханы уучлалыг хүртэх талаар санулсан боловч түүний агуу их бардамнал тэнгэрийн тогтоолыг хэрэгжихэд хүргэсэн (Даниел 4:28–33). Хаан ордондоо алхаж, хийж бүтээсэн зүйлсээ харан өөрөөрөө бахархаж байх зуур түүний ухаан санаа самуурч, тийнхүү ордноос гарахаас өөр аргагүй болжээ. Тэрбээр клиник ликантропи буюу зоонтропи гэж нэрлэгддэг сэтгэцийн эмгэг туссан байх магадлалтай. Энэ нь өвчтөнийг амьтан шиг аашлахад хүргэдэг байна. Орчин үед энэ өвчнийг “зүйлийн дисфориа” гэж нэрлэдэг. Энэ өвчний үед хүний бие махбод буруу төрөл зүйлийн мэдрэмж авах бөгөөд улмаар амьтан болохыг хүсдэг юм.

`2 Хаад 20:2–5; Иона 3:10; Иеремиа 18:7, 8–г уншаарай. Эдгээр эшлэлүүд  хааны шийтгэлийг буцаах боломжийн талаар юу гэж хэлж байна вэ?`

Харамсалтай нь, Бурхан Небухаднезарыг хатуу аргаар сургах хэрэгтэй болсон. Небухаднезарт хаан эрх мэдэлтэй байх үедээ Бурхантай харилцах харилцаагаа тунгаан бодох чадваргүй байлаа. Ийнхүү түүнийг хааны эрх мэдлээс нь салгаж, хээрийн араатнуудтай хамт амьдруулахаар  хөөсний үр дүнд тэрээр Бурханаас бүрэн хамааралтай гэдгээ хүлээн зөвшөөрөх боломж өгөгдсөн. Үнэндээ Бурхан “Тэнгэр захирдаг” (Даниел 4:26) гэдгийг ихэмсэг хаанд мэдүүлэхийг зорьсон ажээ. Үнэн хэрэгтээ, Бурхан илүү том зорилгын улмаас хааныг шүүсэн юм. Тиймээс тэнгэрийн зарлигийн  эхлэлд үүнийг тодорхой илэрхийлжээ. “Энэ нь сахиулснуудын зарлиг бөгөөд энэ нь ариун нэгний гаргасан шийдвэр. Хамгийн Дээд Нэгэн нь хүн төрөлхтний хаанчлалыг захирч, хүссэн хүндээ түүнийг өгч, хамгийн дорд нэгнийг ч дээр залдгийг амьд бүхэнд мэдүүлэхийн тулд юм” (Даниел 4:17).

Өөрөөр хэлбэл, Небухаднезарыг сахилгалжуулсан явдал нь бид бүгдэд сургамж болох ёстой ажээ. Учир нь “амьд бүхэн” гэсэнд бид хамаарагдаж байна, тиймээс “Хамгийн Дээд Нэгэн нь хүн төрөлхтний хаанчлалыг захирдаг” гэдгийг бидэнд сургаж байгааг ойлгож, үүнд илүү анхаарал хандуулах хэрэгтэй.

`Хамгийн Дээд Нэгэн захирдаг гэдгийг мэдэх нь яагаад бидний хувьд сурах ёстой чухал хичээл вэ? Тухайлбал, энэхүү мэдлэг нь бидэнд хэн нэгнийг захирах үед хэрхэн нөлөөлөх ёстой вэ?`