---
title:  Даруу бас талархалтай
date:  30/01/2020
---

`Гэмшсэн хаан “газар дэлхийн оршин суугчид юу ч биш гэж тооцогддог” хэмээн тунхаглажээ (Даниел 4:35). Хам сэдвээс үзвэл тэр ямар чухал зүйлийг онцлон хэлж байна вэ?`

Небухаднезар үнэхээр жинхэнэ Бурханыг хүлээн зөвшөөрсөн гэдгийг бид яаж мэдэх вэ? Небухаднезар өөрөө Даниелын 4-р бүлэг дээрх захидлын зохиогч гэх чухал нотолгоо бидэнд бий. Үнэхээр энэ бүлгийн ихэнх хэсэг нь хааны улс даяар тараан өгсөн захидлын хуулбар шиг санагддаг. Энэ захидалд хаан бардамнал болон галзуурлынхаа тухай өгүүлж, мөн түүний амьдралд байсан Бурханы оролцоог даруухнаар хүлээн зөвшөөрчээ. Эртний хаадууд өөрсдийгөө доромжилсон зүйл бичих нь ховор байдаг. Бидний мэдэх бараг бүх эртний хаадын түүхэнд хааныг магтан алдаршуулдаг билээ. Иймээс хаан өөрийн бардам зан чанар болон зэрлэг авираа хүлээн зөвшөөрсөн энэ түүх нь итгэл бишрэлийн жинхэнэ өөрчлөлтийг харуулж байна. Түүнээс гадна хаан өөрт тохиолдсон зүйл хийгээд Бурханы хэмжээлшгүй эрх мэдлийг даруухнаар хүлээн зөвшөөрснөө бичсэн нь баярт мэдээ түгээгчтэй адил байна. Тэрээр Бурханаас сурч мэдсэн бодит зүйл хийгээд амьралын туршлагаа зөвхөн өөртөө хадгалахаа больжээ. Бид хааны залбирал болон магтаалаас (Дан. 4:34–37) түүнд тохиолдсон зүйлийн бодит байдлыг харж байна.

Одоо хаан өөр олон үнэт зүйлтэй болсон бөгөөд хүний хүч чадал хязгаарлагдмал гэдгийг мэддэг болсон. Хаан талархлын гүн гүнзгий залбирлаар дамжуулан Даниелын Бурханы хүч чадлыг хүлээн зөвшөөрч, “Газар дэлхийн оршин суугчид юу ч биш гэж тооцогддог “ хэмээн тунхагладаг (Даниел 4:35). Өөрөөр хэлбэл хүнд өөрөөрөө сайрхах зүйл байдаггүй ажээ. Ийнхүү Даниел номонд Небухаднезарыг сүүлийн удаа дүрслэхдээ даруухан бөгөөд талархалтай хаан Бурханыг магтан дуулж, бардамналаас сэрэмжилж байгаагаар дүрсэлсэн байна.

Мэдээж хэрэг, одоо ч Бурхан хүмүүсийн амьдралыг өөрчилж байна. Хичнээн их бардам эсвэл гэм нүгэлтэй хүн байлаа ч, тэрслүү нүгэлтнийг Тэнгэрийн Бурханы хүүхэд болгон хувиргах нигүүлсэл хийгээд хүч чадал Бурханд бий.

`Филиппой 2:1-11-г уншина уу. Амьдралынхаа бардамналаас салах ёстой талаар бидэнд юу гэж хэлж байна вэ?`