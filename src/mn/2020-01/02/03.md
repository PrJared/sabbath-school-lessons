---
title:  Хавчлага дундах итгэл
date:  06/01/2020
---

`Даниел 1-г уншаарай. Эдгээр залуусыг өөрсдөдөө уусгахын тулд Вавилончууд ямар дарамт шахалт үзүүлж байсан бэ?`

Вавилонд ирсний дараа эдгээр дөрвөн залуугийн итгэл үнэмшил ихээхэн соригдсон нь лавтай: Тэднийг хаанд үйлчлүүлэхийн тулд сонгосон бөгөөд ийнхүү тэд тусгай сургалтад хамрагджээ. Эртний хаад ихэнхдээ олзлогдогсдын дундаас шилдэг эрсийг хааны ордонд оруулж, улмаар хаан тэдний итгэл бишрэлийг өөрсдийн бурхдаар сольдог байв. Үнэн хэрэгтээ, бүх л үйл ажиллагаа нь тэдний итгэл бишрэлд нөлөөлж, тийнхүү ертөнцийг үзэх үзлийг нь өөрчлөх зорилготой байжээ. Энэ үйл явцын нэг хэсэг нь еврей олзлогдогчдын нэрсийг өөрчилсөн явдал юм. Шинэ нэр нь тэдний харьяалал болон хувь тавилан өөрчлөгдснийг илэрхийлдэг. Ийнхүү олзлогдогчдыг шинээр нэрлэж, Вавилоны ард түмэн тэднийг захирч буйгаа нотон, Вавилоны үнэт зүйлс, соёлыг дамжуулахыг зорьж байв. Израилийн Бурханыг илэрхийлж байсан тэдний анхны нэр одоо харийн бурхдыг хүндэтгэсэн нэр болж солигдов. Үүнээс гадна хаан залуу эрэгтэйчүүд түүний ширээнээс хооллох ёстой гэж тушаасан юм. Хааны хоолноос идэх нь эрт үед маш утгатай учир агуулдаг байлаа. Энэ нь хаанд хоёргүй сэтгэлээр үйлчилэхийг илэрхийлж, түүнээс бүрэн хамааралтай байдлаа үзүүлдэг байв. Хааны ширээн дэх хоолыг ихэвчлэн эзэнт гүрний бурхан болон бурхдад өргөдөг байсан тул энэ нь бас шашны гүн утгатай байв. Энэ бол хааны шүтлэгийг хүлээн авч, шашны үйлд нь оролцож буй хэрэг байлаа.

Даниел болон түүний нөхөд үнэхээр хэцүү нөхцөлд орсон юм. Тэдний хувьд Бурханд үнэнч байж, эзэнт гүрний агуу эрх мэдлийн эсрэг зогсож үлдэхэд гайхамшиг л тусалж чадах байлаа. Вавилон хот өөрөө хүртэл хүний ололт амжилтын бодит илэрхийлэл болсон нь асуудлыг улам дордуулж байжээ. Вавилоны сүм хийдийн архитектурын үзэсгэлэнт байдал, дүүжин цэцэрлэгүүд, хотын дундуур урсах Евфрат мөрөн зэрэг юутай ч харьцуулашгүй хүч чадлын сүр жавхлант дүр төрхийг цогцлоож байв. Тиймээс Даниел болон түүний нөхдөд зэрэг дэв ахиж, эзэнт гүрний энэхүү хөгжил цэцэглэлт, ашиг шимийг хүртэх боломжийг санал болгож байв. Тэдэнд еврей олзлогдогсод байхаа больж, хааны түшмэл болох боломж олгожээ. Тэд амар хялбар замаар замнаж, нэр алдарт хүрэхийн тулд өөрсдийн зарчмуудаа үгүйсгэх болов уу?

`Эдгээр хөвгүүд итгэл үнэмшлээсээ няцаж, түүнийгээ хэрхэн зөвтгөж болох байсан бэ? Жижиг ч гэлтгүй магадгүй үүнтэй төстэй ямар сорилттой та тулгарч байна вэ?`