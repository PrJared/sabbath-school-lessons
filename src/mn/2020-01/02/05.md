---
title:  Өө сэвгүй бөгөөд ухаалаг
date:  08/01/2020
---

Даниел болон түүний нөхөд Небухаднезарын тогтоосон шалгуурт тэнцсэн тул хааны албанд сонгогджээ. Хааны хэлснээр ордны албатууд “бие махбодын согоггүй” бөгөөд “үзэсгэлэн төгс” байх ёстой (Даниел 1:4). Сонирхолтой зүйл гэвэл ариун ордонд үйлчилж буй хүмүүс болон өргөж буй тахилууд нь  “өө сэвгүй” байх ёстой байдаг (Левит 22:17-25, 21:16–24). Вавилоны хаан өөрийн ордонд үйлчилдэг хүмүүст үүнтэй адил шалгуур тавьж байгаа нь өөрийгөө Израилийн Бурхантай харьцуулж буй мэт. Нөгөө талаар ийм шалгуур нь Даниел болон түүний нөхөд Вавилоны эзэнт гүрний сорилттой тулгарах үедээ Бурханы төлөө амьд тахил болсныг харуулдаг байж болох юм.

`Галат 2:19, 20; Матай 16:24-26; болон 2 Коринт 4:17-г уншаарай. Эдгээр эшлэлүүд бидэнд тулгардаг аливаа сорилтын дунд хэрхэн итгэлтэй байж болох талаар юу хэлж байна вэ?`

Бурхан дөрвөн еврей олзлогдогсдын үнэнч байдлыг үнэлжээ. Тийнхүү арав хоногийн туршилтын хугацаа дуусахад тэд хааны ширээнээс идсэн бусад залуусаас илүү эрүүл, тарган харагдаж байв. Тиймээс Бурхан дөрвөн зарцдаа “эрдэм ухааны бүх салбарт мэдлэг хийгээд оюуны чадвар” өгч, харин Даниел “бүх төрлийн үзэгдэл, зүүдийн ойлгодог байлаа” (Даниел 1:17). Энэ бэлэг нь Даниелын зөгнөлийн үйлчлэлд чухал үүрэг гүйцэтгэх болно.

Бурхан Вавилоны ордонд буй зарц нарынхаа итгэлийг үнэлж, хүндэтгэсний адил, биднийг дэлхийн сорилт бэрхшээлтэй тулгарах үед бидэнд мэргэн ухааныг өгдөг ажээ. Даниел ба түүний нөхдийн туршлагаас харахад бид өнөөгийн нийгмийн бузар муу зүйлсэд автахгүй байх бүрэн боломжтой гэдгийг ойлгох хэрэгтэй. Мөн энэ түүхээс Бурханд үйлчлэхийн тулд бид өөрсдийгөө нийгэм, соёлын амьдралаас тусгаарлах шаардлагагүй гэдгийг сурч болно. Даниел ба түүний нөхөд зөвхөн худал хуурмаг, алдаа зөрчлөөр дүүрэн, үлгэр домог дээр суурилсан соёл иргэншлийн дунд амьдраад зогсохгүй тэдгээр худал хуурмаг, алдаа зөрчилтэй, үлгэр домгийн зүйлсийг заалгаж байсан. Гэсэн хэдий ч тэд Бурханд итгэсэн хэвээр байсан.

`Бид хаана амьдарч байгаа нь хамаагүй харин бидний итгэл үнэмшилд харшлах соёл иргэншил, нийгмийн нөлөөн дор итгэл үнэмшилдээ үнэнч байх үед сорилт, бэрхшээлтэй тулгардаг. Таны итгэлд харшилж байгаа соёл болон нийгмийн сөрөг нөлөөг тодорхойлж, өөрөөсөө асуу: Би тэр бүхнээс хэр сайн татгалзаж байна вэ?`