---
title:  Бурханы хэмжээлшгүй эрх мэдэл
date:  05/01/2020
---

Даниел ном гунигт ялагдлын тухай дүрслэлээр эхэлдэг. Иуда         Небухаднезарт эзлэгдэж, сүмийн савуудыг Иерусалимаас Шинарын нутагт авчрав. Шинар бол Эхлэл 11:2 дээрх Бабелийн цамхаг баригдаж байсан газар юм. Шинар нь бузар муугийн тэмдэг бөгөөд энэ нь Бурханы эсрэг үйл хэргийг илэрхийлж байгаа юм. Бабелийн барилгачдын тэнгэрт хүрэх гэсэн оролдлого нь бүтэлгүйтсэн ч Шинар нутагт Небухаднезар болон түүний бурхад Изриалийн гэрээний Бурханыг хүчин мөхөсдүүлсэн мэт дүр зураг харагдаж байна.

Гэсэн хэдий ч Даниелын эхний мөрүүд Иерусалимын ялагдал нь  Вавилоны Эзэнт гүрний агуу их хүч чадлын улмаас биш гэдгийг тодорхой харуулдаг. Харин “Иудагийн хаан Иехоиакимыг... Небухаднезарийн гарт Эзэн өгсөн” учир ийм зүйл тохиолдсон ажээ (Даниел. 1:2).

Үүнээс нилээн өмнө Бурханы ард түмэн Түүнийг мартаж, гэрээгээ зөрчих аваас Тэр тэднийг харийн нутагт олзлуулна гэж мэдэгдэж байсан. Тиймээс Даниел Вавилоны цэргийн хүч чадлын цаана  тэнгэрийн Бурхан түүхийн замналыг удирдаж байгааг мэдэж байв. Бурханы хэмжээлшгүй эрх мэдлийн талаарх энэ тодорхой ойлголт нь эдгээр залуусыг босгож, тэдэнд Вавилоны эзэнт гүрний уруу таталт болон хавчлагыг даван гарах хүч чадал хийгээд зоригийг өгч байлаа.

`2 Хаад 21:10–16, 2 Хаад 24:18–20, Иеремиа 3:13-г уншаарай. Бурхан яагаад Иуда болон Иерусалимыг Вавилончуудын гарт өгсөн бэ?`

21-р зуунд олон сорилттой тулгарах үедээ бид Даниел номын тодорхой харуулж буй Бурханы тухай ойлголтыг дахин олж авах хэрэгтэй. Энэхүү номын дагуу бидний үйлчилж буй Бурхан бол бүх түүхэн хаанчлалуудыг эрх мэдлээрээ удирдаад зогсохгүй, Өөрийн хүмүүстээ хэрэгцээтэй үед чухал тусламж үзүүлж, тэдний амьдралд нигүүслээ буулгадаг ажээ. Бид дараагийн хичээлүүдээр Бурхан Еврей олзлогдогсдын төлөө юу хийснийг судлах болно. Эцсийн цаг үед Бурханы ард түмний итгэл рүү дайрах төрөл бүрийн хавчлагыг үл харгалзан Бурхан еврейчүүдийн төлөө хийсэн зүйлээ мөн хийх болно.

`Таны итгэл үнэмшил яг одоо нийгэм, сүм эсвэл хувийн зан чанарын тал дээр ямар бэрхшээлтэй тулгарч байна вэ? Танд ямар ч бэрхшээл байсан танд туслах Бурханы хүчинд хэрхэн найдаж сурах вэ?`