---
title:  Эцсийн шалгалт
date:  09/01/2020
---

`Даниел 1:17–21-г уншаарай. Энэ дөрвөн залуугийн амжилтын түлхүүр юу байсан бэ? (Иов 38:36, Сур. 2:6, Иаков 1:5)`

“Вавилоны их сургуульд” гурван жил сурсны дараа дөрвөн еврей залуу эцсийн шалгалтад орохоор хааны өмнө зогсчээ. Тэд бусад залуусаас илүү эрүүл чийрэг төдийгүй мэдлэг, мэргэн ухаанаараа хол илүү байв. Ингээд тэд тэр даруй хаанд үйлчлэхээр сонгогдсон юм. Энэхүү “мэдлэг ба мэргэн ухаан” нь маш олон бөө мөргөлийн шүтлэгээс бүрдсэн гэдгийг мартаж болохгүй. Гэхдээ тэд ямартаа ч үүнийг сурсан, үүнд итгэдэггүй байсан ч гэсэн үнэхээр сайн сурсан нь ойлгомжтой байна.

Дөрвөн залуугийн энэ амжилт нь ордны хоол хүнс, сургалтын хөтөлбөртэй ямар нэг байдлаар холбоотой хэмээн Небухаднезар хаан бодсон байж магадгүй. Гэсэн хэдий ч тэдний бусдаас онцгой илүү байгаа нь Вавилоны тогтолцоотой ямар ч хамааралгүй гэдгийг Даниел болон түүний нөхөд мэдэж байсан бөгөөд бичээс ч үүнийг тодорхой хэлдэг. Бүх зүйл Бурханаас ирдэг. Түүнд итгэдэг хүмүүсийн төлөө Бурхан юу хийж чаддаг талаар ямар гайхалтай жишээ вэ! Бурханы хүүхдүүд гэх шинж чанарыг маань устгахаар заналхийлж буй мэдээллийн хэрэгсэл, засгийн газар болон бусад байгууллагуудын хүч нөлөөнөөс бид айх ёсгүй. Бурханд итгэлтэй байснаар хүнд хэцүү мөчид Бурхан биднийг тэтгэж, бүх бэрхшээлээс хамгаалж чадна гэдэгт бид бүрэн итгэлтэй байж болно. Гол нь итгэл маань соригдох үед зөв сонголт хийх явдал юм.

Даниел 1-г үзэснээр бид Бурханы талаар маш чухал зүйлсийг олж мэддэг: (1) Бурхан түүхийг удирддаг. (2) Соёл, нийгмийн дайсагнасан байдлыг жолоодох мэргэн ухааныг Бурхан өгдөг. (3) Дотоод итгэл үнэмшил, амьдралын хэв маягаараа Түүнд итгэх итгэлээ харуулдаг хүмүүсийг Бурхан үнэлж, хүндэтгэдэг.

Эхний бүлэг төгсөхдөө “Кореш хааны анхны он болтол Даниел тэнд байлаа” гэжээ (Даниел 1:21) Энд Кореш хааны тухай дурдаж байгаа нь ач холбогдолтой: Энэ нь цөллөгийн үед итгэл найдварын очыг асаадаг. Кореш бол ард түмнийг нь чөлөөлж, Иерусалимд буцаж очих боломжийг олгосон Бурханаар сонгогдсон нэгэн байв. Хэдийгээр энэ бүлэг ялагдал, цөллөгийн дүр төрхийг харуулж эхэлдэг ч эх нутагтаа буцах найдвараар төгсдөг. Бидний Бурхан бидний амьдралын хамгийн хэцүү мөчүүдэд ч гэсэн үргэлж итгэл найдварын үүдийг нээж өгдөг бөгөөд ингэснээр бид зовлон шаналалын ард буй алдар суу, баяр баясгаланг харж чадна.