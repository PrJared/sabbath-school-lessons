---
title:  Бат Шийдвэр
date:  07/01/2020
---

`Даниел 1:7–20-г уншаарай. Бид энд хоёр хүчин зүйлийг харж байна: Даниелын чөлөөт хүсэл ба Бурханы оролцоо. Өөр бас ямар чухал зарчим байна вэ?`

Дөрвөн еврей олзлогдогсод Вавилончуудын өгсөн нэрэнд нэг их дүргүйцээгүй бололтой. Зөвхөн өөр хоорондоо Еврей нэрээрээ дуудалцхаас өөр тэдэнд хийж чадах зүйл ч байгаагүй юм. Гэхдээ хааны ширээнд хоол, дарснаас хүртэхийн тухайд тэдний эрхийн хэрэг байсан нь гарцаагүй. Тиймээс дөрвөн эрийн сонгох эрх энд маш чухал байв.

Гэсэн хэдий ч хэрэв түшмэл тэдний нэрийг өөрчилж чадаж байгаа бол хоолыг нь ч өөрчилж болох байсан. Эдгээр дөрвөн залууд хааны ширээнээс идэхийг хүсэхгүй байх хоёр шалтгаан байх магадлалтай.

Нэгдүгээрт, хааны ширээний хоолонд нь цэвэр бус мах агуулсан байж болно (Левит 11). Хоёрдугаарт, хоолыг эхлээд бурхдад өргөж, дараа нь хааны хүнсэнд илгээдэг байсан. Ийнхүү Даниел арга заль, ов мэх ашиглахын оронд хааны хүсэлт шашны учир шалтгаантай хийгээд тэрээр ордны хоол хүнс түүнийг болон найзуудыг нь бузарлана гэдгийг тодорхой болгох үедээ үнэхээр зоримог байлаа.

Даниел ба Вавилоны ахлагчийн хоорондох харилцаанаас хэдэн зүйл тодорхой харагдаж байна. Нэгдүгээрт, Даниел ахлагчийн албаны хүнд хэцүүг сайн ойлгодог бололтой, тиймээс тэр туршилтын хугацааг санал болгосон. Өөр хоол хүнс хэрэглэсэн арван хоног хоолны дэглэмийн ач тусыг харуулахад хангалттай байх ёстой бөгөөд ингэснээр ахлагчийн айдсыг үгүй болгох байлаа.

Хоёрдугаарт, ийм богино хугацаанд сайн үр дүн авчирах болно гэдэгт Даниел итгэлтэй байсан нь Бурханд бүрэн итгэж байсны учир юм. Гуравдугаарт, ногоо ба усаар хооллох сонголт нь Бүтээлийн эхэнд Бурхан хүн төрөлхтөнд өгсөн хоол юм (Эхлэл 1:29), тийм учраас Даниел үүнийг сонгосон байж магадгүй. Эцэст нь, Бурханы анх бидэнд өгсөн хоолноос илүү сайн хоол хүнс гэж юу байх вэ?

`Даниелын чөлөөт сонголтод Бурханыг гар бие оролцоход хүргэсэн ямар чухал зүйл байсан бэ? (Даниел 1:9) Бидний хийдэг сонголтууд хичнээн чухал болох тухай үүнээс ямар сургамж авч болох вэ? Бурханд итгэх итгэл бидний сонголтод хэрхэн нөлөөлөх ёстой вэ?`