---
title: Галтай Зуухнаас Хааны Ордон руу
date:  18/01/2020
---

### Энэ Долоо Хоногт Судлах Эшлэлүүд
Даниел 3, Илч 13:11–18, Гэт. 20:3-6, Дэд. 6:4, 1 Кор. 15:12–26, Еврей 11.

> <p>Цээжлэх эшлэл</p>
> “Бидний үйлчилдэг Бурхан биднийг аврах бол дүрэлзсэн галтай зуухнаас ч хаантан таны гараас ч биднийг Тэр аварна” (Даниел 3:17).

Ариун Сүнсээр зоригжсон эдгээр залуус өөрсдийнхөө шүтэж мөргөдөг Бурханыг цорын ганц жинхэнэ амьд Бурхан хэмээн итгэдэг итгэлээ бүх үндэстэн даяар тунхагласан. Итгэл үнэмшлээ ийнхүү харуулсан нь тэдний хувьд өөрсдийн зарчмаа маш тодорхой илэрхийлсэн хэрэг байв. Шүтээнд мөргөгчдөд амьд Бурханы хүч чадал болон агуу мөн чанарыг ойлгуулж бишрүүлэхийн тулд зарц нар нь Бурханд итгэх итгэлээ харуулах ёстой ажээ. Тэдний Бурхан бол хүндэтгэл ба магтаалыг авах зохистой цорын ганц Бурхан болохыг мөн өөр ямар ч үзэл санаа, амь насанд заналхийлэх үйл явдал тэднийг шүтээнд мөргүүлж чадахгүй гэдгийг илчлэн харуулах ёстой байлаа. “Эндээс сурах зүйлс нь эцсийн өдрүүдэд бидний амьдарлд маш чухал бөгөөд шууд ач холбогдолтой юм” Элен Ж. Уайт, Тэнгэрлэг Газрууд, х. 149. Итгэл бишэрлээсээ болж үхэх аюулд орох нь шинжлэх ухаан хөгжихөөс өмнөх, мухар сүсгийн үеийн зүйл мэт санагдаж болох ч, дэлхий ертөнц “хөгжингүй” болсон төгсгөлийн цаг үед үүнтэй төстэй зүйл дэлхий даяар дэлгэрэх тухай Бичээс илчилдэг. Тиймээс бид энэ түүхийг судалснаар Библийн дагуу явдаг, Бурханд үнэнч хүмүүст тулгардаг асуудлын талаар ойлголттой болно.

_*Энэ хичээлийг 1 сарын 25-ны Шаббатад бэлтгэн судлаарай._