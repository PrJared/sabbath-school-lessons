---
title:  Алтан баримал
date:  19/01/2020
---

`Даниел 3:1–7-г уншаарай. Хөшөөг бүтээхэд хаанд юу нөлөөлсөн бэ?`

Небухаднезар зүүднээсээ хойш хэсэг хугацаа өнгөрсний дараа  энэхүү баримлыг босгожээ. Гэсэн хэдий ч хаан Вавилоныг бусад улсуудад эзлэгдэх  хувь тавилантай гэдгийг мартаагүй бололтой. Зөвхөн алтан толгой гэдэгтээ сэтгэл ханаагүй, тэрээр бүхэлдээ алтаар бүтсэн баримал хийж, түүний хаанчлал бүхий л цаг үеүдэд захирах болно гэдгийг ард олондоо мэдүүлэхийг хүсчээ.

Хааны энэхүү байдал нь өөрсөддөө бардамнаж, Бурханыг Өөрийг нь сорих гэж оролдсон Бабелийн цамхагийн барилгачдыг санагдуулдаг. Энд Небухаднезар хэт их бардамнаж байна. Тэрээр олон амжилт гаргасан Вавилоны хаан болохын хувьд эцэст нь түүний хаант улс мөхнө гэсэн бодлыг тээн амьдарч чадахгүй байлаа. Ийнхүү тэрээр өөрийгөө өргөмжлөх гэж оролдохдоо түүний  хүч чадлыг илтгэх баримал барьж, улмаар ард түмнийхээ үнэнч байдлыг шалгадаг. Энэ баримал нь хааныг эсвэл бурханыг төлөөлж буй эсэх нь тодорхойгүй ч, эрт цаг үед улс төр болон шашныг тусгаар байлгах явдал тун бага байсан. Бараг байгаагүй.

Небухаднезарт жинхэнэ Бурханыг таних хоёр ч боломж байсан гэдгийг бид санах хэрэгтэй. Нэгдүгээрт, хаан еврей залуусыг шалгаж, тэд Вавилоны бусад мэргэдээс арав дахин илүү ухаалаг болохыг олж мэдсэн. Дараа нь бусад бүх мэргэд түүний зүүдийг сануулж чадаагүй байхад Даниел хааны бодол санааг илчилж бас зүүд болоод тайлалыг нь хэлж чадсан. Эцэст нь хаан Даниелын итгэдэг Бурханы ер бусын хүчийг хүлээн зөвшөөрсөн. Гэхдээ гайхмаар зүйл гэвэл эдгээр Бурханы тухай илчлэлүүд Небухаднезарыг дахин шүтээн шүтэхэд саад болж чадаагүй. Яагаад тэр вэ? Шалтгаан нь бардамнал ажээ. Нүгэлт хүн төрөлхтний өөрсөддөө олж авсан эд баялаг хийгээд оюуны хөгжил дэвшил зэрэг нь түр зуурынх бөгөөд өнгөрч үгүй болно гэдгийг хүлээн зөвшөөрөхөөс татгалздаг ажээ. Бид өөрсдийн амжилтад хэт их анхаарал хандуулж, тэдгээр нь мөнхийн цаг хугацаанд ямар утга учиргүй зүйл болохыг мартах үедээ Небухаднезарын адил аашилдаг.

`Өчүүхэн зүйл дээр ч гэсэн бид хэрхэн Небухаднезарын унасан урхинд унахгүй байж сурах вэ?`