---
title:  Мөргөлд уриалсан нь
date:  20/01/2020
---

`Даниел 3:8–15 болон Илчлэлт 13:11–18-г уншаарай. Даниелын цаг үед болж буй үйл явдал хийгээд ирээдүйд болох зүйлсийн хооронд ямар адил төстэй зүйл харагдаж байна вэ?`

Аккад Хэлэнд “хэрмээр хүрээлэгдсэн газар” гэсэн утгатай Дурагийн хөндийд босгосон алтан хөшөө нь өргөн уудам ариун газрыг санагдуулдаг. Хангалтгүй байх вий гэсэн шиг тахилын ширээг галаар хангах зуух хүртэл тэнд бий. Энд дурдагдсан Вавилоны хөгжим сүмийн ёслолыг илтгэж байна. Долоон төрлийн хөгжмийн зэмсэг нь шүтээнд мөргөх зан үйлийг цогцлоож, мөргөлийн хүндэтгэлийг улам нэмэгдүүлж байгаа бололтой.

Өнөөдөр биднийг тал бүрээс амьдралын шинэ шинэ хэв маяг, үзэл суртал руу дуудаж байна. Мөн Бурханы Үгэнд хэлснээр биднийг Бурханы эрх мэдэлд захирагдах байдлаа орхин, Вавилоны хаанчлалын түр зуурын залгамжлагчдыг дагаж, тэдэнд үйлчлэхэд уриалсаар байна. Заримдаа ертөнцийн сэтгэл татам зүйлсэд автахгүй байх нь үнэхээр хэцүү мэт боловч бид Бүтээгч Бурхандаа туйлын үнэнч байна гэдгээ өөрсдөдөө сануулж байх хэрэгтэй.

Зөгнөлийн он цагийн дагуу бид дэлхийн түүхийн төгсгөлийн цаг үед амьдарч байна. Илчлэлт 13 дээр дэлхийн оршин суугчдыг араатны хөрөгт мөргөхийг уриална гэж хэлдэг. Тэр байгууллага нь “том жижиг, баян ядуу, чөлөөт хийгээд боол, хүмүүсийн болон бүгдийн баруун гар дээр нь, эсвэл духан дээр нь тэмдэг тавиулах” болно гэдэг (Илчлэлт 13:16).

Зургаан төрлийн хүмүүс араатны хөрөгт мөргөх тухай хэлж байна: “том жижиг, баян ядуу, чөлөөт, боол”. Араатны тоо болох 666 -нь мөн адил зургааг онцолдог. Небухаднезарын босгосон хөрөг нь төгсгөлийн цаг үеийн Вавилоны үйл хэргийг бидэнд харуулж буй дүр зураг гэдгийг ойлгуулж байна (зургаа ба жар хэмжээтэй хөргийг Дан. 3:1-с хараарай). Тиймээс, энэхүү түүхэнд өрнөж буй үйл явдал хийгээд дэлхийд болж буй зүйлсийг Бурхан хэрхэн удирдаж байгааг анхаарч үзэх нь зүйтэй юм.

`Шүтлэг, мөргөл  гэдэг нь зөвхөн хэн нэгэн эсвэл ямар нэг зүйлийн өмнө бөхийж мөргөн, чин үнэнч гэдгээ ил тод харуулдаг зүйл биш юм. Бид Эзэнээсээ өөр зүйлийг шүтчихсэн явж  байдаг илүү нарийн, өөр ямар замууд байдаг вэ?`