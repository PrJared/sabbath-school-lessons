---
title:  Дөрөв дэх хүн
date:  22/01/2020
---

`Даниел 3:19–27-г уншаарай. Юу болсон бэ? Зууханд байгаа өөр нэг хүн хэн бэ?`

Небухаднезар итгэмжит еврейчүүдийг галд шидснийхээ дараа зуухны дотор дөрөв дэх хүн байгааг олж хараад гайхав. Тэрээр өөрийн мэдлэгээр дөрөв дэх хүнийг “Бурханы Хүү” гэжээ (Даниел 3:25).

Хаан үүнээс илүүг хэлж чадахгүй ч харин бид тэр дөрөв дэх хүн хэн байсныг мэднэ. Тэрээр Содом, Гомораг устгахаас өмнө Абрахамд үзэгдэж, Иаббок голын дэргэд Иаковтай барилдан, шатаж буй бутан дундаас Мосед үзэгдсэн Нэгэн юм. Тэр хүн бол зовлон бэрхшээл дунд Бурхан Өөрийн хүмүүстэй хамт зогсдог гэдгийг харуулахаар ирсэн Христ Есүс байсан юм.

Элен Уайт хэлэхдээ “Харин Эзэн хүмүүсээ мартаагүй. Аврагч Өөрийг нь гэрчилж байгаа хүмүүсээ галтай зуух руу шидэгдэх үед биеэрээ үзэгдэн, хамтдаа гал дундуур алхлаа. Эзэний оршихуйд галын дөл сөнөөх хүчээ алдсан байлаа.” (Эш үзүүлэгчид ба Хаад, хуу 508, 509)

Бурхан Исаиа номонд хэлэхдээ, “Чамайг ус гатлахад Би чамтай хамт байна. Голоор туулахдаа чи живэхгүй. Гал дундуур явсан ч чи түлэгдэхгүй. Дөл нь ч чамайг шатаахгүй” гэжээ (Исаиа 43:2).

Бид иймэрхүү түүхэнд дуртай ч гэсэн итгэлийнхээ улмаас хавчигдаж, гайхамшгаар аврагдаагүй бусад хүмүүсийн талаар асуулт гарч ирдэг. Сүсэггүй хаад Исаиа ба Зехариаг цаазаар авсан тухай эдгээр залуус мэддэг нь гарцаагүй. Ариун хүмүүсийн түүхийн туршид үнэнч Христ итгэлтнүүд аймшигт зовлонг туулж байсан, тэдний хувьд гай зовлон гайхамшгийг авчраагүй.  Харин тэр бүхэн гашуун үхлээр буюу ядаж тэнд хүрээд дуусч байсан юм. Итгэгчдэд энд гайхамшиг тохиолдсон боловч ийм зүйл үргэлж болоод байдаггүйг бид мэднэ.

`Нөгөө талаар, итгэгчдийн хувь заяа ямар байхаас үл хамаарч Бурханы итгэмжит бүх хүмүүст ирээдүйд ямар гайхамшигт аврал бий вэ? (1 Кор. 15:12–26)`