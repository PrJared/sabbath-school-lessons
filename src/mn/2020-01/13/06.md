---
title:  Хүлээх цаг
date:  26/03/2020
---

`Даниел 12: 5–13-г уншина уу. Энэ ном хэрхэн төгсдөг вэ?`

Сонирхолтой нь Даниелын хамгийн сүүлчийн үзэгдлээ үзсэн газар болох Тигр “гол” дээр номын төгсгөлийн хэсэг өрнөдөг (Дан. 10:4). Гэсэн хэдий ч энд ашигласан үг нь “гол” гэсэн нийтлэг еврей үг биш, харин ихэвчлэн “Нил мөрнийг”  нэрлэдэг ye’or гэх үгийг хэрэглэжээ. Энэ нь Гэтлэл номыг бидэнд сануулж, Эзэн Израилийг Египетээс гаргасантай адил эцсийн цаг үеийн хүмүүсийг аврах болно гэдгийг харуулдаг.

Энэ хэсэгт гурван эш үзүүллэгийн цаг өгөгджээ. Эхнийх нь “эдгээр гайхамшгийн эцэс болтол хэр удах вэ?”  (Дан. 12:6) гэсэн асуултын хариулт буюу нэг үе, хоёр үе, хагас үе юм. «Гайхамшиг» гэж Даниел 11-ийн үзэгдэлд дүрсэлсэн зүйлийг дурьдсан бөгөөд энэ нь Даниел 7, 8-н үзэгдлийн дэлгэрэнгүй хувилбар юм. Тодруулбал, энэ хугацаа нь Даниел 7:25, сүүлд нь Илчлэлт 11:3, Илчлэлт 12:6, 14, болон Илчлэлт 13:5 дээр тус тус гардаг. Энэ нь МЭ 538 оноос 1798 он хүртэл 1260 жил үргэлжилсэн Папын засаглалтай тохирч байгаа юм. Даниел 11:32–35 дээр үргэлжлэх хугацааг нь дурдаагүй ч мөн ижил хавчлагын тухай өгүүлдэг.

Үлдсэн хоёр хугацаа нь 1,290 ба 1,335 өдөр бөгөөд маалинган хувцастай Нэгэнээс “энэ бүхний төгсгөлд юу болох вэ?” гэсэн Даниелын асуултын хариулт юм. Энэ нь хоёулаа “өдөр бүр”-н тахилыг болиулж, “хоосролын бузар юмыг” тавих үеэс эхэлдэг. Даниел 8-н хичээлээс үзвэл”өдөр бүрийн” тахил нь Христ бидний амьдралд үргэлж оролцдогийг илэрхийлдэг бөгөөд энэ нь хуурамч мөргөлийн тогтолцоогоор солигдохыг харуулдаг. Ийнхүү эш үзүүлэгчийн үе нь 508 онд Францын хаан Кловис католик сүмийн итгэл бишрэлийг хүлээн авнаар эхлэсэн байх ёстой. Энэхүү чухал үйл явдал нь дундад зууны туршид сүм болон төр засгийг эвлэлдэн нэгдэхэд хүргэсэн юм. Тиймээс 1798 онд Францын эзэн хаан Наполеоны эрх мэдэл дор пап лам баривчлагдахад 1290 өдөр дуусчээ. Даниелд дурдсан эш үзүүлэгийн сүүлчийн хугацаа болох 1335 өдөр нь 1843 онд дууссан. Энэ бол Миллерийн хөдөлгөөний үе ба Библийн зөгнөлийг дахин судалж байсан цаг үе байв. Мөн Есүс удахгүй ирнэ гэж хүлээж, найдаж байсан цаг үе юм.

`Бид Даниел номоос хоёр зүйлийг хардаг: Бурханы хүмүүс хавчигдсан, Бурханы хүмүүс эцэстээ цагаатгагдаж, аврагдсан. Энэ бодит байдал нь бидэнд ирэх сорилт бэрхшээлээс үл хамааран итгэмжтэй байхыг эрэлхийлэхэд хэрхэн туслаж чадах вэ?`