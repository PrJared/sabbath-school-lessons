---
title:  Бидний Жонон Михаел
date:  22/03/2020
---

`Даниел 12:1-г уншаарай. Цаг хугацааны төгсгөлд түүхийн замналыг хэн өөрчилдөг вэ? Энэ эшлэлийн утгыг ойлгоход Ром 8:34, Еврей 7:25 хэрхэн тус болж байна вэ?`

Даниел номын бүлгүүд эхлэхдээ өдийг хүртэл хуурамч шүтлэгтэй үндэстний захирагчийг танилцуулдаг байсан. Харин Даниел 12-н эхэнд бас нэгэн захирагчийн талаар гардаг, гэхдээ бусад бүлгүүдээс ялгаатай нь энэ захирагч Бурханы хүмүүсийг дайснуудынх нь гараас аврахаар босох тэнгэрийн жонон билээ.

Бидний судалсан Даниел 10-р бүлгийн хичээлийг сөхвөл Тигр голын эрэг дээр Даниелд үзэгдсэн тэнгэрийн хүчирхэг нэгэн бол Михаел байсан. Тэрбээр Бурханы хүмүүсийн тэнгэрлэг төлөөлөгч болж эрэг дээр гарч ирсэн. Тэрээр Даниел номонд “Хүний Хүү” (Даниел 7),“түг түмдийн Жонон” (Даниел 8), “Жонон Мессиа” (Даниел 9) гэдэг нэрээр гардаг. Тиймээс “Бурхантай хэн адилхан бэ?” гэсэн утгатай Михаел гэдэг нь Есүсээс өөр хэн ч байх ёсгүй.

Михаелын бидний амьдралд оролцох цаг үеийг тэмдэглэх нь чухал юм. Энэ нь Даниел 12:1 дээр хэлэгдсэн «тэр үед» тохиолдох ажээ (Дан. 12:1). Энэ бол Даниел 11:40–45 дээр дурдсан цаг хугацааг хэлж байгаа юм. Өөрөөр хэлбэл 1798 оны Папын засаглалын уналтаас хойш дахин амилалт буюу үеийн төгсгөл хүртэл үргэлжлэх учиртай. (Дан. 12: 2)

Даниел 12:1 дээр Михаелийн үйлдлийг дүрслэхдээ ашигласан “зогсох” гэсэн үйл үгээр Түүний үйл хэргийн хоёр чухал чанарыг дүгнэж болох юм. Нэгдүгээрт, “зогсох” гэсэн үйл үг нь хаадын эрх мэдэл, байлдан дагуулалтыг санагдуулдаг. Мөн энэ үйл үг нь үндсэндээ цэрэг дайны утгыг агуулдаг. Энд Михаел агуу  тэмцлийн эцсийн шатанд Өөрийн ард түмнээ хамгаалж, тэднийг онцгой замаар удирдаж буй  армийн удирдагч мэт зүйл хийж байна.

Хоёрдугаарт, “зогсох” гэдэг нь шүүх хурлын орчинг илэрхийлдэг. Михаел тэнгэрийн ариун асарт биднийг өмгөөлөн ”зогсдог”. Хүний Хүүгийн хувьд Тэрээр урьдчилсан шүүлт* дээр Эртний Нэгэний өмнө Бурханы хүмүүсийг төлөөлдөг (Дан. 7:9–14). Тиймээс Михаелийн зогсож байгаа нь түүний цэрэг армийн болон шүүх үйл хэргийн онцлог талуудыг харуулдаг.

Өөрөөр хэлбэл, Тэрээр Бурханы дайснуудыг ялах хүчтэй хийгээд Бурханы хүмүүсийг тэнгэрийн шүүх дээр төлөөлөх эрх мэдэлтэй нэгэн юм.

`Михаел одоо ч бидний өмнөөс зогсож буйг мэдэх нь ямар утга учиртай болохыг бодоод үзээрэй. Гэм нүгэлтэй танд энэ үнэн ямар найдварыг өгөх ёстой вэ?`

*Англи  хэл дээр -investigative judgment (ред.)