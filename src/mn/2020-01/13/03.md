---
title:  Номонд бичигдсэн
date:  23/03/2020
---

`Даниел 12:1 дээр “номд бичигдсэн” хүмүүсийн тухай ярьдаг. Энэ ямар утгатай вэ?`

Михаелийн оролцох цаг хугацааг өөрөөр бас зовлон хэцүүдлийн цаг үе гэж тодорхойлдог. Энэ нь тэрслүү хүн төрөлхтөнөөс Бурханы Сүнс авагдах үе болж таарч байна. Тийнхүү төгсгөлийн үеийн Вавилон дээр Бурханы уур хилэнгийн илэрхийлэл болох долоон гамшиг бууж (Илчлэлт 16, 18:20–24) түүнчлэн харанхуйн хүчнүүд дэлхийд чөлөөлөгдөх болно. Элен Уайт энэ цаг үеийн тухай  бичихдээ “Сатан дэлхийн оршин суугчдыг эцсийн, хамгийн агуу гамшиг руу түлхэнэ. Бурханы тэнгэр элчүүд хүний бузар муу хүслийн асар хүчтэй салхийг хязгаарлахаа больсноор бүх төлрийн зовлон шаналал жолоо цулбуураа алдана. Дэлхий бүхэлдээ эртний Иерусалим дээр бууснаас хавьгүй илүү сүйрэлд автана” гэжээ – Агуу тэмцэл, х. 614.

Харин Бурханы хүмүүс энэхүү аймшигт цагаас аврагдах юм. Учир нь тэд тэнгэр дэх ариун асрын урьдчилсан шүүлтээр тэнгэрийн Тэргүүн Тахилч Есүсээр цагаатгагдсан бөгөөд тэдний нэрс номонд бичигдсэн билээ.

Бид энэ номны утга учрыг ойлгохын тулд Библи тэнгэрт хоёр төрлийн ном байдаг тухай дурддаг гэдгийг санах хэрэгтэй.  Тэдгээрийн нэгд Эзэний хүмүүсийн нэрс бичигдсэн байдаг бөгөөд зарим тохиолдолд үүнийг амийн ном ч гэж нэрлэдэг (Гэт. 32:32, Лук 10:20, Дуу. 69:28, Фил. 4:3, Илч 17:8).

Амийн номоос гадна хүний үйл хэргүүд тэмдэглэгддэг номуудын талаар Бичээс бас дурддаг (Дуу. 56:8, Мал. 3:16, Ис. 65:6). Эдгээр нь хүн бүрийн Эзэний төлөөх зориулалтыг тодорхой харуулахаар тэнгэрийн асарт ашиглагдсан номнууд юм. Эдгээр нь тэнгэрийн тэмдэглэл буюу “мэдээллийн сан” бөгөөд үүнд хүн бүрийн нэрс болон үйлс бичигдсэн юм. Зарим хүмүүс тэнгэрт тэдний нэрс ялангуяа тэдний үйл хэрэг бичигдэж байгаа гэсэн санааг сайшаадаггүй. Харин бид нэгэнт Христэд амьдралаа зориулж байгаа бол бидний нэр амийн номонд бичигдэж харин бузар муу үйлүүд маань шүүлтээр устгагддаг ажээ.

Энэхүү тэнгэрийн тэмдэглэл нь бүх ертөнцөд бид Есүст харьяалагддаг учраас бэрхшээлийн цаг үед хамгаалагдах эрхтэй гэдгийг харуулах шүүхийн баримт болдог.

`Яагаад зөвхөн Христийн зөвт байдал нь “номонд бичигдэх “ цорын ганц найдвар болж өгөгдсөн бэ? Хичээлийнхээ хариуг Шаббат өдөр авчраарай.`