---
title:  Бурханы цаг хугацаа
date:  01/01/2020
---

Даниел номыг судлахдаа анхаарах ёстой бас нэг чухал ойлголт бол апокалиптикийн зөгнөлүүдэд түүхэн судалгааны арга барилаар хандах явдал юм. Түүхэн судалгаа ч гэгддэг энэхүү арга барилыг претеризм, футуризм, идеализм зэрэг эсрэг үзлүүдтэй харьцуулж үзвэл илүү сайн ойлгох болно.

Петерелизм нь Даниел номын эш үзүүллэгийн үйл явдлууд аль хэдийн биелсэн гэж үздэг арга  барил юм. Футурилизм нь эдгээр зөгнөлүүд ирээдүйд биелэгдэхээ хүлээж байгаа хэмээн үздэг. Харин Идеализм нь апокалиптик зөгнөлүүдийг тодорхой түүхийг заадаггүй харин ерөнхий сүнслэг бодит байдлын бэлгэдлүүд хэмээн үздэг.

Түүхэн арга барил нь эсрэгээрээ, апокалиптикийн зөгнөлөөр Бурхан эш үзүүлэгчийн үеэс эхлэн ертөнцийн төгсгөл хүртэл түүхэн үйл явдлыг дарааллуулан илчилдэг гэж үздэг. Даниел номыг судалснаар бид ихэнх зөгнөлүүд нь (Даниел 2, 7, 8, 11) тэдгээр түүхэн үеүүдийг өөр өөр өнцгөөс, дэлгэрэнгүй мэдээллээр давтан өгүүлж байгааг харах болно. Адвентист сүмийн анхдагчууд болон Элен Уайт эдгээр Даниел ба Илчлэлт номын зөгнөлүүийг түүхэн аргаар тайлбарлан ойлгодог байсан.

`Тооллого 14:34, Езекиел 4:5, 6-г уншина уу. Зөгнөлийн “нэг өдөр” нь юуг илэрхийлдэг вэ?`

Даниел номыг судлахдаа эш үзүүлэгийн хугацааг нэг өдөр нь нэг жил гэсэн зарчмаар хэмждэг гэдгийг санаж байх хэрэгтэй. Өөрөөр хэлбэл, зөгнөлд гарч буй нэг өдөр нь бодит түүхэн цаг хугацааны нэг жилтэй тэнцдэг гэсэн үг. Тиймээс, жишээ нь, 2300 өглөө ба үдшийн зөгнөлийг 2300 жилийн тухай өгүүлж байна гэж ойлгох ёстой (Дан. 8:14). Үүнтэй адил 70 долоо хоногийн зөгнөлийг 490 жил хэмээн ойлгох хэрэгтэй (Дан. 9: 24–27).

Энэхүү цаг хугацааны хэмжээсийг зөв гэж үзэх тодорхой шалтгаанууд бидэнд бий. (1) Зөгнөл нь бэлгэдлийн шинжтэй байгаа тул цаг хугацаа нь мөн бэлгэдэл байх ёстой. (2) Зөгнөлд дүрслэгдсэн үйл явдлууд удаан хугацааны туршид зарим тохиолдолд «эцсийн цаг» хүртэл үргэлжлэх тул эдгээр зөгнөлтэй холбоотой цаг хугацааг ийнхүү тайлбарлах нь зүйтэй. (3) Нэг өдөр нэг жил болох нь Даниел номоор баталдаг. Үүний тод жишээ Артаксеркс хааны үеэс Аврагч Есүсийг ирэх хүртэл 70 долоо хоногийн зөгнөл юм. Тиймээс Даниел номонд өгөгдсөн эш үзүүллэгийн цаг хугацааг ойлгох хамгийн тодорхой бөгөөд зөв арга бол нэг өдөр нь нэг жил гэх зарчмын дагуу тайлбарлах явдал юм.

`Эдгээр зөгнөлийн зарим нь хэдэн зуун, тэр бүү хэл хэдэн мянган жилийн тухай ярьж байна. Энэ нь бидэнд тэвчээрийн талаар юу зааж байна вэ?`