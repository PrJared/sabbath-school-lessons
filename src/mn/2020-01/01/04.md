---
title:  Даниел номон дахь төгсгөлийн үеийн зөгнөлүүд
date:  31/12/2019
---

Даниел номонд бичигдсэн зөгнөлүүд нь бусад Хуучин Гэрээний эш үзүүлэгчдийн ихэнх зөгнөлөөс өөр шинж чанартай байдаг. Даниелын зөгнөлүүд нь етрөнцийн төгсгөлийн үеийн (апокалиптик) зөгнөлийн ангилалд багтдаг бол Хуучин Гэрээний бусад зөгнөлүүд сонгодог зөгнөлийн ангилалд багтдаг. Библийн зөгнөлийг зөв ойлгоход эдгээр зөгнөлийн төрлүүдийн үндсэн ялгааг ойлгох нь чухал юм.

Төгсгөлийн үеий буюу Апокалиптик зөгнөлүүд нь сонгодог зөгнөлөөс зарим өвөрмөц шинж чанараараа ялгаатай:

Үзэгдэл болон зүүд. Бурхан ихэвчлэн төгсгөлийн үеийн зөгнөлийг (апокалиптик) эш үзүүлэгчдээ зүүд болон үзэгдлээр харуулдаг. Сонгодог зөгнөлийн хувьд эш үзүүлэгч “Эзэний Үгийг” хүлээн авдаг юм. Энэ хэллэг нь сонгодог эш үзүүллэгт ойролцоогоор 1600 удаа гардаг бөгөөд үүнд үзэгдлүүд ч мөн багтдаг.

Холимог бэлгэдлүүд. Сонгодог зөгнөлд хязгаарлагдмал тооны бэлгэдэл байдаг бөгөөд ихэвчлэн бодит амьдрал дээрх зүйлсээр бэлгэддэг; Апокалиптик зөгнөлд Бурхан эрлийз амьтад, далавч, эвэртэй мангас зэрэг хүний ертөнцөөс гадуурх бэлэг тэмдэг, дүрслэлийг үзүүлдэг.

Тэнгэрлэг эрх мэдэл ба болзолгүй байдал. Израильтай хийсэн Бурханы гэрээг үзвэл тэрхүү гэрээний биелэл нь болзолтой байдаг. Харин сонгодог зөгнөлүүдээс ялгаатай нь апокалиптик зөгнөл болзолгүй байдаг. Апокалиптикийн зөгнөлд Бурхан Даниелын цаг үеэс эхлэн дэлхийн төгсгөл хүртэлх дэлхийн эзэнт гүрнүүдийн үүсэл хийгээд мөхлийг илчилдэг. Иймэрхүү зөгнөл нь Бурханы урьдчилан мэдэх чадвар болон хэмжээлшгүй эрх мэдэлд суурилдаг бөгөөд хүний сонголтоос үл хамааран хэрэгжих болно.

`Иона 3:3–10-г уншаарай. Энэ нь сонгодог зөгнөл үү эсвэл дэлхийн төгсгөлийн үеийн тухай (апокалиптик) зөгнөл үү? Хариултаа зөвтгөөрэй. Даниел 7:6-н тухайд аль нь вэ?`

Сонгодог, апокалиптик гэсэн зөгнөлийн олон төрлийг мэддэг байх нь асар их ашиг тустай байдаг. Нэгдүгээрт, Бурхан олон янзын аргаар эш үзүүллэгийн үнэнийг дамжуулдаг болохыг харуулж байна (Евр. 1:1). Хоёрдугаарт, ийм мэдлэг нь Библийн хосгүй төгс хийгээд гүн гүнзгий байдлыг улам илүү үнэлэхэд тусалдаг. Гуравдугаарт, энэхүү мэдлэг нь Библийн зөгнөлийг Библийн бүх гэрчлэлд нийцүүлэн, “үнэний үгийг” зөв тайлбарлахад тусалдаг (2 Тим. 2:15).

`Хосеа 3:4, 5, Амос 8:11, Зехариа 9:1 гэсэн ишлэлүүд дээр үндэслэн өнөө үеийн зарим Христэд итгэгчид Ойрхи Дорнодод дэлхийн түүхийн эцсийн үйл явдлууд өрнөнө хэмээн хүлээж байна. Энэ тайлбарын юу нь буруу вэ? Үүнийг тодрүүлахад сонгодог болон апокалипик зөгнөлүүдийн ялгааг мэдэх нь хэрхэн тус болдог вэ?`