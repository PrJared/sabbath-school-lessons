---
title:  Даниелын орчин үеийн ач холбогдол
date:  02/01/2020
---

Даниел ном 2500 жилийн тэртээ бичигдсэн боловч 21-р зууны Бурханы хүмүүст маш чухал ач холбогдолтой хэвээр байна. Даниел ном бидний хувьд ач холбогдолтой байж болох гурван зүйлийг бид онцлон тэмдэглэх болно.

Бидний амьдрал Бурханы бүрэн хяналтанд байдаг. Юмс буруугаар эргэсэн ч гэсэн Бурхан бүхнийг хянасан хэвээр байдаг ба Өөрийн хүүхдүүддээ хамгийн сайныг өгөхийн төлөө хүмүүсийн гэнэтийн үйлдлүүдийг ашиглан ажилдаг. Даниелын Вавилон руу цөлөгдсөн явдал нь Иосефын Египетэд байсан, Естерийн Персэд байсан явдалтай төстэй юм. Эдгээр гурван залуу харь оронд олзлогдон, шүтээн мөргөлтэй тэдгээр үндэстнүүдийн нөлөөн дор бүрэн байв. Өнгөц харахад тэд сул дорой, Бурханд хаягдсан мэт санагдаж магадгүй. Гэтэл Эзэн тэднийг хүчирхэгжүүлж, гайхамшигтайгаар ашигласан. Сорилт, зовлон хийгээд эсэргүүцэлтэй тулгарах үедээ бид Даниел, Иосеф, Естерийн төлөө Бурхан юу хийснийг эргэн харж болно. Эзэн бидний Эзэн хэвээр байгаа гэдэгт бид итгэлтэй байж болно. Мөн Тэр биднийг сорилт, уруу таталтын дунд хэзээ ч орхиж байгаагүй билээ.

Бурхан түүхийн замналыг жолооддог. Нүгэл, хүчирхийлэлээр дүүрэн будлиантай, зорилгогүй дэлхий ертөнц заримдаа бидний сэтгэлийг түгшээдэг. Харин Даниел ном бүх зүйл Бурханы хяналтанд байна хэмээн хэлдэг. Даниел номын бүх бүлэгт Бурхан түүхийн урсгалыг удирддаг гэсэн мэдээг хүчтэйгээр маш ойлгомжтой дамжуулсан байдаг. Элен Уайт хэлэхдээ: “Түүхийн бичээсүүд үндэстний өсөлт, хөгжил, хаанчлалуудын уналт, сэргэлт хүний хүсэл, хүч чадлаас шалтгаалдаг мэтээр харуулахыг хичээдэг. Түүхэн үйл явдлуудыг хүний хүч, хүсэл, арга чадвараар ихэнх тохиолдолд зохицуулах боломжтой гэж үзэж байна. Харин Бурханы Үгээр дамжуулан нууцуудыг халхалсан хөшиг нээгдэж нууцууд дэлгэгддэг. Бид хүний урьд өмнө болж байсан, одоо өрнөж буй бүх үйл явдлуудаас бүхнийг энэрэн хайрлагч Нэгэн, тууштайгаар, чимээгүйхэн бүх хүсэл сонирхол, хүч, зорилгыг хүслийнхээ дагуу зөвлөн, чиглүүлж байсныг харах боломжтой болдог” – Боловсрол, хууд. 173.

Бурхан эцсийн цаг үед амьдарч буй хүмүүст үлгэр дуурайлал үзүүлдэг. Библийн ертөнцийг үзэх үзлийн эсрэг зогсдог энэхүү нийгэмд Даниел ба түүний найзууд бидэнд үлгэр жишээ болж байна. Тэдний Эзэнд үнэнч байдлыг мохоож, итгэлийг нь самууруулах Вавилоны тогтолцоог эсэргүүцэн, Бурханы үгэнд үнэнч хэвээр үлдэж чадсан. Тэдний итгэл үнэмшил, Их Эзэний өмнө тууштай байсан явдал нь бидэнд сайн мэдээний төлөө эсэргүүцэл, хавчлагтай тулгарах үед урам зоригийг өгдөг. Түүнчлэн улс, нийгэмдээ хувь нэмэр оруулахын сацуу Эзэнд үнэнч хэвээр байх боломжтой гэдгийг Даниел бидэнд харуулж байна.

`Даниел 9:23, 10:11, 12; Маттай 10:29–31-г уншаарай. Бидний хувийн тэмцэлд Бурхан хэрхэн ханддаг талаар эдгээр эшлэлүүд юу хэлж байна вэ?`