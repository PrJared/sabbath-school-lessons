---
title:  Зөгнөлийн хугацаа
date:  27/02/2020
---

`Даниел 8:13-г уншаарай. Энд юу гэж асуусан байна вэ? Дараагийн эшлэл дэх хариултыг ойлгоход энэ эшлэл бидэнд хэрхэн тусалж байна вэ?`

2300 өглөө ба үдэш гэж ямар хугацаа вэ? Эхлээд Даниел хуц ба ухнын үзэгдэл үзсэн бөгөөд дараа нь жижиг эврийн сүйтгэлийн үйл хэрэг болж тэгээд үзэгдэл Даниел 8:13 дээр хүрч ирж байгааг бид анхаарах хэрэгтэй. Энд үзэгдлийн төгсгөлд юу болохыг мөн үзэгдлийн үйл явдал бүхэлдээ хэр удаан үргэлжлэх талаар асууж байна. Нэмж хэлэхэд энэ хугацаа нь жижиг эврийн үйл хэргээр хязгаарлагдахгүй юм. Учир нь үзэгдэл хуцын үеээс авхуулаад жижиг эврийн үйл хэрэг хүртэл бүх зүйлийг багтаадаг. Тиймээс энэ нь түүхэн цаг үеийн урт хугацаа байх ёстой.

Энэ үзэгдэл (хуц- Меде-Перс, ухна – Грек, жижиг эвэр болон түүний үйл хэрэг – хуурамч шүтлэгтэй Ром болон Папын засаглал) хэр удаан үргэлжлэх вэ гэж асуухад өөр нэг ариун хүн “хоёр мянга гурван зуун өглөө ба үдшийн түршид гэж хэлдэг. Дараа нь ариун газар зохистойгоор дахин сэргээгдэнэ гэв” (Дан. 8:14). Бидний үзсэнчлэн энэ үзэгдэл их удаан үргэлжлэх бөгөөд энэ нь Меде Персээс эхлээд Грекийн эзэнт гүрний турш үргэлжлэн мөн Ромын эзэнт гүрэн болон Папын засаглалын үеийг дамжих хэдэн мянган жилийн тухай үзэгдэл юм. Тиймээс (хичээл 1) энэ үзэгдлийн хугацааг түүхийн аргаар буюу нэг өдөр нь нэг жил гэсэн зарчмын дагуу тооцох ёстой.  Тэгэхээр 2300 өглөө ба үдэш нь 2300 жилийн хугацаа юм. Өөрөөр бол 2300 өдөр нь зургаан жил гаруй болох ба энэ бүх үзэгдлийн үйл явдалд хэтэрхий богино хугацаа юм. Тиймээс энд нэг жил нь нэг өдөр гэсэн зарчим хэрэгжих учиртай.

Даниел 8-р бүлэг энэ үзэгдлийн эхлэх цаг хугацааны тухай ямар ч мэдээлэл өгдөггүй бөгөөд мэдээж үүнийг мэдсэнээр үзэгдлийн төгсгөлийг тодорхойлох боломжтой. Харин Даниел 9-р бүлэг энэ тухай чухал мэдээллийг өгдөг (Ирэх долоо хоногийн хичээлийг үзнэ үү).

`Энэхүү 2300 жилийн зөгнөл Библи дэх хамгийн урт хугацааны зөгнөл юм. 2300 жил гээд бодоод үзээрэй! Ялангуяа бидний хэр удаан амьдарч байгаатай харьцуулбал үнэхээр их урт хугацаа юм. Харин энэ нь Бурхан болон эцсийн үйл явдлын цагийг тэвчээртэй хүлээхэд бидэнд хэрхэн туслаж болох вэ?`