---
title:  Перс, Грекийн Тухай Зөгнөлүүд
date:  15/03/2020
---

`Даниел 11:1-4-г уншаарай. Бид эндээс Даниел номын өмнөх зөгнөлүүдийн заримыг санагдуулах ямар зүйл харж байна вэ?`

Персээс гурван хаан гарна гэж Габриел Даниелд хэлдэг. Тэдний дараа гарч ирэх дөрөв дэх хаан нь бусад гурваас илүү баялагтай болж, Грекийг өдөөн хатгана гэжээ.  Кореш хааны дараа дарааллан гарч ирсэн гурван хаан Персийг захирч байсан нь  Камбисес (МЭӨ 530-522), хуурамч Смердис (МЭӨ 522), I Дариус (МЭӨ 522–486) нар юм. Дөрөв дэх хаан бол Естер номонд Ахашверош гэж гардаг Ксеркс* хаан юм. Тэрээр зөгнөлд үзэгдсэнчлэн маш баян чинээлэг (Естер 1:1–7) бөгөөд Грекийг эзлэж чадах асар их цэрэгтэй байсан. Гэсэн хэдий ч түүний хүч чадал Грекийн эрэлхэг  армийн бага хүчинд дарагдсан юм.

Даниел 11:3 дээр гарч буй хүчирхэг хаан нь үнэхээр эртний дэлхийн удирдагч болсон бөгөөд түүнийг Агуу Александр гэж үзэх бүрэн боломжтой. Тэрээр 32 насандаа эзэнт гүрнийг удирдах өв залгамжлагч үлдээлгүйгээр нас барсан юм. Тиймээс хаанчлалыг нь түүний дөрвөн генерал хувааж авсан. Сири болон Месопотамийг Селеусус, Египетийг Птолемей, Фрас болон бага Азийн хэсгийг Лисимахус, Грек болон Македоныг Кассандер  нар тус тус хуваан авчээ.

`Даниел 11:2-4-г  Даниел 8:3-8, 20-22 харьцуулаарай. Энд гарч буй эрх мэдлийг агуу Александр хэмээн үзэхэд эдгээр эшлэлүүд хэрхэн тусалж байна вэ?`

Энд бичигдсэн нэрс, он цаг, газрууд болон түүхэн үйл явдлуудаас бид юу олж мэдэж болох вэ? Нэгдүгээрт, бид зөгнөл нь тэнгэрийн элчийн зөгнөлийн дагуу биелэгдсэн гэдгийг мэдэж авдаг. Бурханы Үг хэзээ ч алддаггүй. Хоёрдугаарт, Бурхан бол түүхийн Эзэн. Улс төрийн хүчнүүд, удирдагчид хийгээд хаант улсуудын залгамж халаа нь тухайн үеийн хаадууд, дарангуйлагчид, улс төрчдийн хүсэл зорилгоор өдөөгдөн гарч ирдэг мэт санагдаж магадгүй. Харин Библид илчилснээр Бурхан бүрэн удирдаж байдаг бөгөөд бурханлаг зорилгынхоо дагуу түүхийн хүрдийг хөдөлгөдөг.  Мөн Тэрээр эцэст нь бузар мууг арилгаж, Бурханы мөнхийн хаант улсыг байгуулах болно.

*Англи хэл дээр -Xerxes (ред.)