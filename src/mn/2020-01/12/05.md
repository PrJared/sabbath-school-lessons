---
title:  Дараагийн Эрх Мэдэл
date:  18/03/2020
---

`Даниел 11:29-39-г уншаарай. Хуурамч шүтлэгтэй Ромын дараа ямар эрх мэдэл гарч ирдэг вэ?`

Даниел 11:29-39 дээр шинэ эрх мэдлийн тогтолцоог илчилдэг. Энэ тогтолцоо нь хуурамч шүтлэгтэй Ромын залгамж бөгөөд түүний зарим шинж чанарыг өвлөн авахын зэрэгцээ зарим талаараа Ромоос огт өөр ажээ. Библийн эшлэлд “энэ удаагийнх өмнөхтэй нь адилгүй байна” гэжээ (Дан. 11:29). Цаашилбал энэ шинэ эрх мэдэл шашны эрх мэдэл адил үйлдэж байгааг бид олж хардаг. Тэрээр гол төлөв Бурхан хийгээд Түүний хүмүүс рүү чиглэн дайрах болно. Энэ хааны хийсэн зарим үйлдлүүдийг харцгаая.

Нэгдүгээрт, тэрээр “ариун гэрээнд хилэгнэх” болно (Дан. 11:30). Энд хааны эсэргүүцэж буй зүйл бол Бурханы авралын гэрээ байж таарна.

Хоёрдугаарт, хаан цэрэг арми гаргаж, “ариун газрын цайзыг бузарлаж”, “өдөр бүрийн тахилыг” авч хаях болно (Дан. 11:31).

Бид жижиг эвэр Бурханы “ариун газрын” суурийг нураах бөгөөд “өдөр бүрийн тахилыг” авч хаях тухай Даниел 8 дээр үзсэн. Үүнийг Христийн тэнгэр дэх ариун ордны үйлчлэлийн эсрэг үйлдэгдэх сүнслэг дайралт хэмээн ойлгох ёстой.

Гуравдугаарт, энэ эрх мэдэл ариун газар уруу дайрснаар Бурханы сүмд “хоосорлын бузар юмыг” тавих болно.  энэ нь “хоосролыг бий болгосон гэмт үйлдэл” гэсэнтэй төстэй илэрхийлэл бөгөөд жижиг эврийн урван тэрслэлт хийгээд эсэргүүцлийн үйлдлүүдийг заадаг (Дан 8:13).

Дөрөвдүгээрт, энэ эрх мэдэл Бурханы хүмүүсийг хавчин зовооно. “Тэд эцсийн цаг хүртэл цэвэрлэгдэж, ариусгагдаж, шинэчлэгдэхийн тулд хэрсүү ухаантай зарим нь унана” (Дан. 11:35). Энэ эшлэл бидэнд тэнгэрийн “түг түмдийн заримыг бас зарим оддыг газар унагах” жижиг эврийг санагдуулж байна (Дан. 8:10-г Дан. 7:25-тай харьцуулаарай).

Тавдугаарт, энэ хаан “хүссэнээ хийж, өөрийгөө аливаа бурхадаас илүү өргөмжилж, бурхдын Бурханы эсрэг доромжлолыг ярих болно” (Дан. 11:36).  Гайхалтай нь жижиг эвэр бас “ихээр бардамнан” бүр Бурханы эсрэг үг хэлдэг (Дан. 7:25).

`Энд дурдаж болох өөр төстэй зүйлс бий боловч Даниел 7 ба 8-р бүлгээс үзвэл энэ эрх мэдэл хэн бэ? Бидэнд энэ нийгмийн хавчлага дарамтыг үл тоон өөрсдийн хэн гэдэгтээ бат зогсох нь яагаад маш чухал вэ?`