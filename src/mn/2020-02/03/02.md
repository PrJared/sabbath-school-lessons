---
title:  Бичигдсэн байдаг
date:  11/04/2020
---

Есүс Иохан Баптистаар баптисм хүртээд Аврагчийн үйлчлэлээ эхлүүлэх үедээ Ариун Сүнсээр удирдуулан Иудейн цөл руу явсан. Тэрээр тэнд хүний мөхөс байдалтай байхдаа Сатаны уруу таталтад орсон.

`Матай 4:1–11 ийг уншаарай. Есүс цөлд Сатаны уруу татлагыг хэрхэн эсэргүүцсэн бэ? Бид Библийн түүхээс юуг суралцаж болох вэ?`

Есүсийг хоолоор уруу татах үед, Тэрээр: “Хүн зөвхөн талхаар бус, харин Бурханы амнаас гарах үг бүрээр амьдарна” гэж бичигдсэн байдаг.” (Maтай 4:4) гэж хэлсэн. Есүс амьд Үг болон Бурханы өгсөн зарчимд анхаарал хандуулсан. Есүс энэ байдлаараа Бичээсийн эрх мэдлийг баталгаажуулсан. Есүсийг дэлхийн хаанчлалууд, алдар сүр хүчээр уруу татах үед, “Чи өөрийн Бурхан Эзэндээ мөргөж, зөвхөн Түүнд үйлчил” гэж бичигдсэн байдаг юм” (Maтай 4:10, Лук 4:8) гэж хэлсэн. Христ жинхэнэ шүтлэг ямар нэгэн зүйлс дээр бус харин зөвхөн Бурхан дээр төвлөрсөн байх ёстой ба Түүний Үгэнд дуулгавартай байх нь жинхэнэ мөргөл гэдгийг сануулсан. Ийнхүү Есүс эцэст нь, хараа булаасан зүйлс, өөртөө итгэх талаар уруу татагдах үед, “Өөрийн Бурхан Эзэнээ бүү сорь, гэж бас бичигдсэн байдаг” (Maтай 4:7; мөн Лук 4:12-г уншаарай) гэж хэлсэн.

Есүс гурван удаа уруу татагдахдаа “бичигдсэн байдаг” гэж хариулсан. Есүс Сатаны дайралт, хууран мэхлэлттэй тэмцэх гэж бус харин зөвхөн Бурханы Үг рүү анхаарлаа хандуулсан. Бид үүнээс зөвхөн Библи л итгэл бишрэлийн маань хамгийн чухал жишиг байх ёстой гэдэг талаар маш чухал сургамжийг авч болох юм.

Есүс зөвхөн Библиэр дайсны дайралт, уруу таталтыг ялан дийлсэн. Есүс Бурхан байсан боловч Сатаны уруу татлагыг эсэргүүцэхийн тулд зөвхөн Бурханы Үгэнд дуулгавартай байсан.

Есүс тайлбарлахад ярвигтай, итгэл үнэмшил төрөхүйц үзэл бодлоор, эсвэл хувийн үзэн ядалтаа илэрхийлсэн үгсээр бус харин Бичээсийн энгийн боловч гайхамшигтай үнэн зарчмуудыг агуулсан үгсээр уруу татлагыг эсэргүүцсэн. Христ Бичээсийг хамгийн агуу эрх мэдэл, хүч нөлөө гэж үзэж байсан. Тэрээр ийнхүү Библид итгэж найдсан, бодит суурин дээр үйлчлэлээ эхлүүлсэн.

`Бид Бурханы Үгэнд найдахаас гадна хэрхэн дуулгавартай байж болох вэ?`