---
title:  Элчүүд болон Библи
date:  15/04/2020
---

Шинэ Гэрээг бичсэн хүмүүс Библийн талаар Есүсийнхтэй адил үзэлтэй байсан. Тэдний хувьд Хуучин Гэрээ үзэл сургаал, ёс суртахуун, эш үзүүллэгийн тайллын хувьд хамгийн чухал эрх мэдэл байв. Библи болон Шинэ Гэрээг бичсэн хүмүүс Библийн аль ч хэсгийн бодит баримтууд, эрх мэдлийг үгүйсгэсэн, эргэлзсэн байдлаар хандаж байгаа харагддаггүй.

**Дараах эшлэлүүд элч нар Бурханы Үгийн эрх мэдлийн талаар хэрхэн ойлгож байсан талаар юу гэж өгүүлж байна вэ?**

`Үйлс 4:24–26`

`Үйлс 13:32–36`

`Ром 9:17`

`Галат 3:8`

Дээрх эшлэлүүд Бичээсийг Бурханы дуу хоолой, үг гэж тунхагладаг. Үйлс 4 дээр дагалдагчид Ариун Сүнсээр дүүрэхээсээ өмнө Петр, Иохан хоёрыг чөлөөлсөн Бурханыг магтан алдаршуулж байсан. Тэд Бурханыг Бүтээгч болон зарц Давидаараа дамжуулан Үгээ өгсөнд талархаж магтаал өргөж эхэлсэн. Тэд Давидын хэлсэн үгс бол Бурханы үг байсан гэдгийг хүлээн зөвшөөрч байв. Үйлс 13:32–36 дээр Паул Давидын үгийг эш татахдаа түүний үг бол Бурханы үг байсан гэдгийг хүлээн зөвшөөрдөг. 32 дугаар эшлэл дээр, “эцэг өвгөдөд ирсэн Бурханы амлалт” гэж хэлсэн байдаг.

Ром 9:17 дээр Паул Бурханыг “Бичээс” гэж дүгнэсэн мэт үгийг хэлсэн байдаг. Энэ эшлэлд “Бичээс... Фараонд айлджээ“ гэсэн байгаа нь үнэндээ бол “Бурхан Фараонд айлдсан” гэсэн утга санааг агуулж байна. Галат 3:8 дээр “Бичээс” гэж ашигласан үг нь “Бурхан” гэсэн утга агуулж байгаа ба Бурхан Үгтэйгээ ямар нарийн холбоотойг харуулж өгч байна.

Шинэ Гэрээний бичээчид Хуучин Гэрээг Бурханы Үг гэж бүгд хүлээн зөвшөөрсөн байдаг. Шинэ Гэрээнд олон зуун Хуучин Гэрээний үгсийг эш татан ашигласан байдаг. Нэгэн судлаач Шинэ Гэрээнд нийт 2688 Хуучин Гэрээний эшлэл байгаагаас 400 нь Исаиагаас, 370 нь Дуулал, 220 нь Гэтлэл номноос гэх мэтээр авсан байгаа гэсэн судалгаа хийсэн байдаг. Хэрэв шууд эш татсанаас гадна Шинэ Гэрээнд ашиглагдсан Хуучин Гэрээний түүх, утга санаа, үзэл сургаалыг тоолох юм бол барагдахгүй. Хуучин Гэрээний эш үзүүллэгтэй холбоотой эш татсан номуудад “Сударт бичигдсэнээр” гэсэн хэллэг ашиглагддаг (Maтай 2:5, Mарк 1:2, 7:6, Лук 2:23, 3:4, Ром 3:4, 8:36, 9:33, 1 Коринт 1:19, Галат 4:27, 1 Петр 1:16). Тэгэхээр Хуучин Гэрээний Бичээсүүд нь Есүс, элч нарын сургаалын үндэс болж байдаг билээ.

`Дээрх эшлэлүүд Бичээсийн эрх мэдэлд эргэлзэх, итгэлгүй хандахад нөлөөлдөг үзэл санаа ямар аймшигтай болох талаар юу ойлгуулж байна вэ?`