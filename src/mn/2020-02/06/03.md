---
title:  Орчуулга ба тайлбар
date:  03/05/2020
---

Библи эртний хэлээр бичигдсэн ном билээ. Хуучин Гэрээ ихэвчлэн Еврей (Hebrew) болон зарим хэсэг нь Арамай (Aramaic) хэлээр бичигдсэн. Шинэ Гэрээ эртний Грек (Koine Greek) хэлээр бичигдсэн. Өнөөгийн дэлхийн ихэнх хүн эдгэр эртний хэлүүдийг мэдэхгүй. Тиймээс Библийг орчин үеийн олон хэлээр орчуулах шаардлагатай байдаг.

Орчуулга хийж байгаа хүн бүр орчуулга хийнэ гэдэг нэг төрлийн тайлбарлах ажил хийж байгаа гэдгийг мэддэг. Гадаад хэлний зарим үгс өөр хэлэнд тухайн үгний яг таг утгыг гаргахгүй байх тал байдаг. Бичээсийг зөв, анхаарал болгоомжтой ойлгож, тайлбарлах урлагийг “херменеутик” (“hermeneutics”) гэж нэрлэдэг.

`1 Коринт 12:10, 1 Коринт 14:26, Иохан 1:41, 9:7, Үйлс 9:36, Лук 24:27-г уншаарай. Эдгээр эшлэлүүдэд ойлгож тайлбарлах болон орчуулах тухай өгүүлсэн байдаг. Лук 24:27 дээр Есүс хүртэл Бичээсийн утга санааг дагалдагчдадаа орчуулж, тайлбарлаж өгч байв. Энэ жишээ Бичээсийг зөв ойлгож, тайлбарлахыг чухалчлах тухай юу гэж өгүүлж байна вэ?`

Грек хэлний херменеутик (Библийн тайлбар) гэсэн нэр томьёог гаргаж авсан херменео гэсэн үг Грек Гермес гэдэг бурханы нэртэй холбоотой үг юм. Гермес бурхдын мэдээг дамжуулагч, элч байсан бөгөөд зөвхөн мэдээ дамжуулахаас гадна бурхны үгийг хүмүүст ойлгуулж, танилцуулдаг байжээ.

Хэрэв бид Библийг эх хэлээр нь уншиж чадахгүй бол бид орчуулагч нарын тусламжийг авах шаардлагатай болно гэсэн үг. Энэ үед херменутик маш чухал үүрэгтэй болдог гэсэн үг. Аз болоход олон сайн орчуулагчид Библийн үндсэн санааг маш сайн, үнэн зөвөөр тайлбарлаж, орчуулсан байдаг. Хэдийгээр Библийн эх хэлийг мэддэг чадвар Библийг ойлгоход тус болж болох боловч, бид Бичээсийн чухал, зайлшгүй үнэнийг ойлгохын тулд Библийн эх хэлийг мэдэх шаардлагагүй юм. Бичээсийг хэдий сайн орчуулсан ч гэсэн Лук 24: 27 дээрх шиг Бичээсийн утга санааг зөвөөр ойлгож, тайлбарлах нь чухал. Херменеутик Библийн үгсийг зөв, тодорхой утгыг сийрүүлж, Библийн үзэл сургаалыг амьдралдаа хэрхэн зөвөөр хэрэгжүүлэхийг зааж өгдөг. Лук номноо бичигдсэнээр Есүс дагалдагч нартаа Бичээсийг тайлбарлаж, ойлгуулж өгсөн. Есүсээр Бичээсийг тайлбарлуулж байна гээд төсөөлөөд үзээрэй, тэр үйл явдал ямар гайхамшигтай байсан бол!

`Хүмүүс Библийн олон төрлийн орчуулгыг харьцуулан унших боломжтой байгаа боловч зарим хүмүүст энэ боломж байхгүй байна. Та Библийн ямар орчуулгыг уншиж байгаагаас үл хамааран Библийг залбиралтайгаар, дуулгавартайгаар судлах нь яагаад чухал гэж бодож байна вэ?`