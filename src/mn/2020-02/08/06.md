---
title:  Бүтээл, Уналт болон Загалмай
date:  20/05/2020
---

Библи төгс Бүтээл, Уналт, Аврагчийн амлалт, аврал гэсэн салшгүй холбоотой сэдвийг заадаг. Дээрх чухал үйл явдлууд нь хүн төрөлхтнийг аврах түүхэн үйл явдлуудын үндэс болж байдаг.

`Эхлэл 1:31, Эхлэл 2:15–17, болон Эхлэл 3:1–7-г уншаарай. Бурханы төгс Бүтээлд юу тохиолдсон бэ?`

Бурхан дэлхийг бүтээгээд “нэн сайн” болсон гэж хэлсэн (Эхлэл 1:31). “Бүтээл бүрэн төгс бүтээгдсэн . . . Еден цэцэрлэг дэлхий дээр цэцэглэж байлаа. Aдам Ева хоёр амийн модноос чөлөөтэй хүртэх эрхтэй байлаа. Анхны бүтээлийг ямар ч гэм нүгэл, үхлийн сүүдэр нөмрөөгүй байлаа.”—Элен Уайт, Эцэг өвгөд ба Эш үзүүлэгчид, 47 хуудас. Бурхан Адам, Ева хоёрыг хориотой жимснээс идэх юм бол шууд үхнэ гэж сануулсан (Эхлэл 2:15–17). Могой Бурханы хэлсэн үгстэй шууд зөрчилдөхүйцээр, “Та нар ерөөсөө үхэхгүй” (Эхлэл 3:4) гэж хэлсэн. Сатан Евад агуу мэдлэг өгч, Еваг Бурхантай адил төгс болгоно гэж хэлсэн. Харамсалтай нь эмэгтэй түүнд итгэсэн.

`Паул Эхлэл 2:15–17 дээрх үгсийг хэрхэн баталгаажуулсан бэ? Ром 5:12 болон Ром 6:23-г уншаарай. Эдгээр сургаалууд Бурхан дэлхийг олон тэрбум жилээр хөгжүүлсэн үзэлтэй хэрхэн холбогдож байна вэ?`

Бичээсийн сүүлчийн хэсгийг бичсэн хүмүүс Библийн эхэнд өгүүлсэн зүйлсийг баталгаажуулж, нэмэлт мэдээллийг өгсөн байдаг. Ром 5–8 дээр Паул гэм нүгэл болон авралын сайн сайхны талаар: “Нэг хүнээр ертөнцөд нүгэл нь, нүглээр үхэл нь орж ирсэн байхад бүгд нүгэл үйлдсэнээр үхэл нь бүх хүнд иржээ” (Ром 5:12) гэж хэлсэн. Хөгжил хувьслын онолоор бол үхэл хүнийг үүсэхээс олон сая жилийн өмнө оршиж байсан гэж заадаг. Ийм үзэл гэм нүглийн үүсэл, Христийн загалмай дээр нас барсан үхэл, авралын төлөвлөгөө зэрэгт чухлаар нөлөөлөх болно. Хэрэв гэм нүгэл үхэлтэй холбоогүй юм бол гэм нүглийн үр дүн нь үхэл биш болох юм. (Ром 6:23) Ийм тохиолдолд Христ бидний гэм нүглийн төлөө нас барах шаардлагагүй болох юм. Тиймээс Бүтээл, Уналт, Загалмай гурав хоорондоо салшгүй холбоотой юм. Анхны Адам сүүлчийн Адамтай холбоотой юм (1 Коринт 15:45, 47). Дарвины хөгжил хувьслын үзэл Бурханы бүтээлийн үзэлтэй зарим талаараа холбогдох юм бол Христэд итгэгчдийн үндсэн үзлийг сүйрүүлэх болно.