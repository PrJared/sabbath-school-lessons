---
title:  Бурханы амьд Үг болон Ариун Сүнс
date:  20/06/2020
---

Бурханы Үгийг анхааралтай, зөв арга барилаар судлах нь маш чухал. Гэвч сурсан зүйлсээ амьдралд хэрэгжүүлэх нь бүр илүү чухал юм. Библи судалж байгаа эцсийн зорилго нь хэдий чухал боловч зөвхөн мэдлэг олж авах биш юм. Бид зөвхөн Бурханы Үгийг зөв ойлгож, гартаа оруулах биш харин Бурханы Үгээр удирдуулж сурах, бодол санаа, амьдралаа өөрчлүүлэхэд зорих хэрэгтэй. Библийг амьдралдаа ашиглах нь хамгийн чухал юм. Судалж мэдсэн үнэнээр амьдарна гэдэг бол Библийн үнэнд дуулгавартай амьдарна гэсэн үг. Бурханы үгэнд дуулгавартай байх шийдвэр гаргахад амаргүй байх болно, учир нь бидний амьдрал, бодол санааг хэн удирдах вэ гэсэн агуу тэмцэл дунд амьдарч байгаа билээ. Бидний өмнө дуулгавартай байх, дуулгаваргүй байх гэсэн хоёр сонголт бий.

`Филиппой 2:12–16-г уншаарай. Эдгээр эшлэлүүд бид хэрхэн амьдрах талаар юу гэж сургаж байна вэ?`

Бурхан бидний зүрх сэтгэлийг өөрчлөх ажлаа Ариун Сүнсээрээ дамжуулан хийдэг. Зөвхөн Ариун Сүнс бидэнд Бичээсийг ойлгох чадвар, мэргэн ухааныг өгдөг. Бид гэм нүгэлтэй хүмүүсийн хувьд үргэлж Бурханы үнэнийг эсэргүүцэж, өөрсдийн хүсэл, зан чанараараа Бурханы Үгэнд дуулгавартай байх шийдвэр гаргаж чаддаггүй (Ром 1:25; Eфес 4:17, 18). Ариун Сүнсгүйгээр Бурханы үгийг бид хайрлаж чадахгүй. Бид итгэл найдвар, итгэлцэл, хайр энэрлийг буцаан өгч чаддаггүй. Бурхан Ариун Сүнсээрээ “Өөрийн сайн тааллын төлөө та нарын хүсэх, ажиллахын аль алинд” (Филиппой 2:13) нөлөөлж үйлдэж байдаг.

Ариун Сүнс Бичээсийг улам илүү сайн ойлгож, Бурханы Үгийг талархан хүлээн авах чадвартай болгож, тусламж үзүүлэхийг хүсдэг багш юм. Ариун Сүнс Бурханы Үгэн дэх үнэнд анхаарч, үнэнийг илүү сайн ойлгоход туслалцаа үзүүлдэг. Ингэснээр бидний амьдрал Бурханы хүсэлд итгэж найдан, дагах боломжтой болдог. “Ариун Сүнсний тусламжгүйгээр хэн ч Бичээсүүдийг тайлбарлаж чадахгүй. Та Бурханы Үгийг даруу, суралцах хүсэлтэйгээр судлах юм бол Бурханы тэнгэр элчүүд үнэний баталгаануудыг ойлгуулж, танилцуулахаар тусламжаа үзүүлэх болно.” —Ellen G. White, Selected Messages, book 1, p. 411. (Элен Уайт, Сонгомол мэдээнүүд). Сүнслэг зүйлсийг сүнслэг аргаар тайлбарлах ёстой (1 Коринт 2:13, 14) ба ийм тохиолдолд бид “өглөө бүр” (Исаиа 50:4, 5) Бурханы Үгийг баяр хөөртэйгөөр дагах боломжтой болно.

`Филиппой 2:16 дээр, “амийн үгнээс баттайгаар” зуурсан байх ёстой гэж бичсэн байдаг. Энэ юу гэсэн үг вэ? Бид хэрхэн Бурханы Үгнээс баттайгаар зуурч болох вэ? Дэд хууль 4:4 дээр үүнтэй адил утга санааг заадаг. Бид бат зуурахын тулд юу хийх ёстой вэ?`