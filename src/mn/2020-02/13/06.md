---
title:  Дуулах болон цээжлэх арга
date:  24/06/2020
---

`“Таны эсрэг нүгэл хийхгүйн тулд, Таны үгийг би зүрхэндээ хадгалсан.” (Дуулал 119:11).`

Бичээсийг цээжилснээр олон ивээл буун ирдэг. Өөрчлөгдөж буй, хүнд хэцүү нөхцөл байдалд оюун ухаандаа хадгалсан Бурханы үнэтэй Үгийг ашиглах үед тэдгээр нь цоо шинэ амь амьдралыг бэлэглэдэг. Библи бодол санаа, шийдвэр, зан чанар, үнэлэмжид шууд нөлөө үзүүлдэг. Бичээсийг цээжилснээр Библи өдөр тутмын амьдралаар амилж эхэлдэг. Эдгээр үгс Бурханд мөргөх, Бичээсийн дагуу итгэл найдвартай амьдрахад тусалдаг.

Бичээсийг үг бүрчлэн цээжилж, мэдэж байх нь хуурамч тайлбар, хууран мэхлэлтээс хамгаалах гайхамшигтай хамгаалалт болж байдаг. Бичээсийг цээжилсэн хүмүүс Библи байхгүй, олдохгүй үед Бичээсийн үгийг унших боломжтой болно. Уруу татлагад орох, хүнд хавчлагатай нүүр тулгарах үед цээжилсэн үгс маш сайн үр нөлөөг мэдрүүлэх болно. Шийдэл олж чадахгүй үед олон мянган арга замаар биднийг удирдаж байдаг Бурханы амлалтуудыг санаж, оюун ухаанаа асуудал бус Бурханы Үгэнд хандуулахад, сэтгэлээ сэргээхэд цээжилсэн үгс хэрэг болно.

`Ефес 5:19 болон Колосай 3:16-г уншаарай. Бурханы Үгийг дуу болгон дуулах нь Бурханы Үгийг илүү сайн тунгаан бодоход хэрхэн тус болж болох вэ?`

Бичээсийн үгсийг дуу болгон дуулах нь Библийг цээжлэх маш үр дүнтэй арга болдог. Бид Бичээсийг дуу болгон дуулах үед үгийг нь амархан цээжилдэг. Бичээсийн үгсийг аялгуу дуутай хоршуулснаар Библийн үгс оюун ухаанд илүү тогтож, айдас, сандралаас гарахад тус болох болно. Энгийн, аялгуу сайтай аятай хоршуулан дуулж буй Бичээсийн үгсийг насанд хүрэгчид болон хүүхдүүд амархан сурах боломжтой. Библийн үгс дэлхийн алдартай олон яруу найраг, найрал хөгжим, бусад төрлийн хөгжмүүдэд нөлөөлж, олон зууны туршид Христэд итгэгчдийн соёлд чухал хувь нэмэр оруулсаар ирсэн. Бурхан болон Түүний үгэнд оюун ухааныг маань чиглүүлж өгч байдаг дуу хөгжим олон хүний амьдралд гайхамшигтай ивээл, зөв нөлөөг үзүүлдэг билээ.

“Хөгжим бол тэнгэрийн ордон дахь Бурханыг магтах нэгэн арга юм. Бид болж өгвөл магтаалын дуугаар тэнгэрийн найрал дуутай нийцэхийг хичээдэг байх хэрэгтэй.” .”—Ellen G. White, Patriarchs and Prophets, p. 594. (Элен Уайт, Эцэг өвгөд ба Эш үзүүлэгчид)