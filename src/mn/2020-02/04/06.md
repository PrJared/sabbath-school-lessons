---
title:  Библи
date:  22/04/2020
---

Библийн үгийг хүнд танилцуулж, ойлгуулдаг Ариун Сүнс биднийг Бурханы Үгийг эсэргүүцэх, Бурханы Үгийг үгүйсгэхэд удирдахгүй. Долоо дахь өдрийн Адвентистуудын хувьд Библи хүний ёс заншил, мэдрэмж, туршлага, үзэл санаа, соёлоос илүү өндөр байр суурь эзэлдэг. Библи бол бүхнийг шалган нягтлах жишиг юм.

`Иохан 5:46, 47; Иохан 7:38-г уншаарай. Есүс Христ бол сүнслэг зүйлсийг таньж мэдэх, ойлгох хамгийн агуу эх үүсвэр нь юу байсан бэ? Библи Есүсийг Мессиа гэдгийг хэрхэн батлан харуулсан бэ?`

Зарим хүмүүс Ариун Сүнснээс тусгай “илчлэлт,” зааварчилгаа хүлээн авсан гэж хэлдэг. Тэд Ариун Сүнсийг Бурханы Үгнээс илүү үнэнийг мэдүүлэх эрх мэдэл гэж үздэг. Бурханы удирдаж, бичүүлсэн Үгийг үл тоож байгаа хүмүүс Бурханы тодорхой үгнээс зайлсхийж, Бурханы Сүнсээр удирдуулахгүй, аюултай замаар алхаж байдаг. Библи бол цорын ганц Сүнслэг хамгаалалт юм. Библи цорын ганц итгэл бишрэл, итгэлийн амьдралын баталгаатай шалгуур юм.

“Ариун Сүнс Библиэр дамжуулан оюун ухаанд үгээ хэлж, зүрх сэтгэлийг үнэнээрээ өөрчилдөг. Ариун Сүнс ийм аргаар алдаа дутагдлыг ойлгуулж, алдааг зүрх сэтгэлээс арилгадаг. Үнэний Сүнс Бурханы үгээр дамжуулан хүнд нөлөөлж, Христийн хүчээр Өөртөө дуулгавартай болгодог.”—Элен Уайт, Үе үеийн хүсэл, 671 хуудас.

Ариун Сүнс Бурханы Үгийг орлохоор болсон гэж огт бодож болохгүй. Ариун Сүнс харин ч Библийг ашиглан, Библийн дагуу биднийг Христ рүү ойртуулж, Библийг жинхэнэ Бурханы үгэнд суурилсан, сүнслэг хүний итгэл бишрэлийг шалгах шалгуур болгон ашиглаж байдаг. Библи Бурханы үгийн хувьд итгэл даахуйц, бүрэн хүлээн зөвшөөрөхүйц хамгийн зөв үзэл сургаалыг заадаг (1 Tимот 4:6-г уншаарай). Бурханы үг биднийг болон бодол санааг маань шүүх эрх мэдэл, хүч нөлөөтэй байдаг. Бурханы үгийг Бурхан Өөрөө өгсөн шүү дээ.

`Бид сүнслэг үнэний хувьд яагаад мэдрэмж, туршлагадаа найдах биш харин Библид найдах ёстой вэ? Бид үзэл сургаалууд, сүнслэг мэдрэмжүүдээ Библиэр шалгаж нягтлахгүй байх үедээ ямар алдаа дутагдлыг гаргадаг вэ? Сүнслэг асуудлыг хувийн сүнслэг илчлэлт, үзэгдлээр дүгнэх юм бол яагаад самуурал, алдаа дутагдал үүсэн бий болох вэ?`