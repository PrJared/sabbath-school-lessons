---
title: 'Бурханы Амьд Үг'
date: 29/03/2020
---

Хүмүүсийн хэлсэн сүүлчийн үгс ихэвчлэн хамгийн чухал үг байдаг. Библийн үндэс болсон эхний таван номыг бичсэн Мосе нас барахаасаа өмнө ард түмэндээ дуу дуулж өгсөн (Дэд хууль 31:30–32:43).

`Дэд хууль 32:45–47-г уншаарай. Мосе Бурханы Үг болон Амлагдсан нутаг руу орох гэж байгаа Еврейчүүдэд ямар хүч нөлөөтэй талаар хэрхэн дүрсэлсэн бэ?`

Мосегийн сүүлчийн үг чухал захиас байв. Тэрээр Бурханы хэлүүлсэн үгсийг зүрх сэтгэлдээ нандигнаарай гэж хэлснээр Бурхан болон Түүний хүсэлд амьдралынхаа туршид анхаарлаа хандуулаарай гэж захисан. Израйльчууд түүний үгийг үр хүүхдүүддээ зааж өгснөөр Бурханы авралын төлөвлөгөө бүх үеүдэд танилцуулагдах юм. Хүмүүс ямар үгийг сахихаа өөрсдөө шийдэх бус харин “хуулийн бүх үгсийг” (Дэд хууль 32:46) сахих ёстой байлаа.

Дэлхийн түүхийн төгсгөлд Бичээст үнэнч хүмүүс Бурханы ивээлээр байсаар байх ба энэ хүмүүс Бурханы тушаал болон Есүст итгэх итгэлийг сахих болно (Илчлэл 12:17). Энэ хүмүүс Библийн сургаалд үнэнч байх ба тэд зөвхөн дэлхий дээр бус Есүсийн бэлдэж буй мөнхийн улсад амьдрах хувь тавиланг Бурханаас өвлөн авах болно (Иохан 14:1–3).

`Иохан 1:1–5, 14; Иохан 14:6-г уншаарай. Энэ эшлэлүүд Есүс болон мөнх амийн талаар юу зааж байна вэ? Үг хэрхэн махан бие болсон гэдэг нь Бичээс Бурханаар бичигдсэн, Бурханы илчлэлт гэдэгтэй ямар холбоотой юм бэ?`

Есүс бол бүх Бичээсүүдийн зорилго, үндэс. Есүс Мессиа буюу хүн болж ирсэн нь Хуучин Гэрээний зөгнөлийн биелэл байсан. Тэрээр амьдарч, үхэж, дахин амилсан нь Бичээсийн зөгнөл гарцаагүй биелснийг баталгаажуулаад зогсохгүй, цоо шинэ, мөнхийн амийг өгнө гэсэн агуу амлалт биелэхийг нотолж өгсөн.

`Дэд хууль 32:47-г уншаарай. Бурханы Үгэнд дуулгавартай байх нь “үр дүнгүй, хоосон зүйл” биш гэдгийг та хэрхэн мэдэрч байсан бэ? Бурханд итгэх, Үгэнд нь дуулгавартай байх нь яагаад хоосон зүйл гэж тооцогддоггүй вэ?`