---
title:  Тууштай, тэвчээртэй байдал
date:  16/06/2020
---

`Галат 6:9-г уншаарай. Паул бусдад сайныг үйлдэхээсээ халшрахгүй байхыг сануулсантай адил бид ойлгоход хэцүү эшлэлүүдээс халширч болохгүй. Асуудлыг шийдвэрлэхэд тууштай, шийдэмгий байдал яагаад чухал байдаг вэ?`

Жинхэнэ амжилт үргэлж тууштай байдлыг шаарддаг. Бид амар олзыг ихэвчлэн үнэлж цэгнэдэггүй. Библийн хүнд эшлэлүүд оюун ухаанаа ашиглах, тууштай, тэвчээртэй байхад нөлөөлдөг. Чухал асуудлыг шийдвэрлэхийн тулд бид маш их хичээл зүтгэл гаргадаг. Хэцүү эшлэлийг ойлгож, тайлбарлахын тулд зарцуулж байгаа Библи судлалын цаг мөч бүхэн утга учиртай байх болно. Бичээсийн утга санааг олохоос илүү Бичээсийг удаан хугацаанд судлах нь илүү ивээл болж байж болох юм. Бид ойлгож чадахгүй асуудлынхаа шийдлийг олох үедээ шийдлийг маш үнэ цэнэтэй хэмээн нандигнаж, үнэлдэг.

Хүнд асуудлыг хурдан шийдвэрлэж чадахгүй байна гэдэг нь тухайн асуудал шийдэлгүй гэсэн үг биш. Бид харамсалтай нь энэ зарчмыг байнга мартаж, умартаж байдаг. Олон хүмүүс ойлгоход хүнд Библийн эшлэлтэй тулгарах үедээ сайтар бодож тунгаалгүй, шийдэл олохгүй үедээ асуудлыг шийдвэрлэх боломжгүй гэсэн дүгнэлт гаргадаг. Ийм үед зарим хүмүүс Библид бүхэлд нь итгэж болох уу гэж эргэлзэж эхэлдэг. Бид мөхөс оюун ухаан, мэдлэг боловсролгүй байдлаасаа болж энгийн шийдлийг нь олохгүй байж магадгүй гэдгээ хэзээ ч мартаж болохгүй. Тооны ухаанд дөнгөж шамдаж байгаа хүн хүнд бодлогыг бодох гээд цаг хагас болсны дараа тухайн бодлогыг бодох боломжгүй гэсэн шийдвэр гаргаж болох уу? Библи судлалд үүнтэй адил асуудал тулгардаг.

Хэрэв ямар ч хичээл зүтгэл гаргаад эшлэлийг ойлгож чадахгүй байгаа бол тухайн эшлэлийг хэсэг хугацаанд орхиод, Бурханы тодорхой болгосон зарчим, үнэнийг дагаж, хэрэгжүүлээрэй. Бурханы тушаалыг дагах хүсэлтэй байгаа тохиолдолд л бид илүү их сүнслэг ойлголттой болдог. Библи судлалдаа тууштай, тэвчээртэй хандаарай. Тэвчээртэй байдал бол дэлхийн төгсгөлийн цаг үед итгэгчдэд шаардлагатай байх маш чухал зан чанар байх болно (Илчлэлт 14:12-г уншаарай).

`Библийн ойлгоход хүнд эшлэлүүдийг тууштай, тэвчээртэй судалж байгаа хүмүүсээс бид юуг суралцаж болох вэ? Бид үнэнийг эрэн хайж байгаа хүмүүсийг тууштай байхад нь хэрхэн урамшуулж болох вэ? Бид ойлгоход хүнд Бичээстэй нүүр тулах үедээ яагаад айж эмээж болохгүй вэ?`