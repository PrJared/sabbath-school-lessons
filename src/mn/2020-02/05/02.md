---
title:  Бичээс бол бүхний шалгуур
date:  25/04/2020
---

Долоо дахь өдрийн Адвентистууд анхнаасаа л Библид итгэгч, Бурханы Библи номын дагуу шүтдэг хүмүүс гэж өөрсдийгөө тодорхойлсоор ирсэн. Бид Библийн Сола Скриптура (Зөвхөн Библи) зарчмыг онцлохын тулд Библи онцгой эрх мэдэлтэй гэж үздэг. Бичээс дангаараа итгэл бишрэлийн үзэл санаа, итгэгчдийн амьдрал, сургаалын цорын ганц, шийдвэрлэх шалгуур, жишиг юм. Шашны туршлага, хүний үзэл санаа, ёс заншил гэх мэтийн эх сурвалжууд Библитэй адил хэмжээнд тооцогдох ёсгүй. Сола Скриптура зарчим сүм болон бичээсийг тайлбарлах арга барилуудаас Бичээсийн эрх мэдлийг хамгаалж, Библийг тайлбарлах, ойлгох жишиг, стандарт Библиэс ангид, Библиэс гадуур зохиогдож болохгүй гэдгийг онцолдог.

`1 Коринт 4:1–6, тэр тусмаа Паулын “бичигдсэнээс хэтрэхгүй” байх ёстой гэсэн 6 дугаар эшлэлийг анхааралтай уншаарай. Энэ зарчим яагаад чухал гэж тооцогдох ёстой вэ?`

Бичээсийн утга санаанаас илүү тайлбар хийхгүй байх нь Библийн археологи, түүхийн баримтуудыг үл тоож, ашиглахгүй байна гэсэн үг биш. Библийн зарим хэсгийг, түүхэн ач холбогдлыг ойлгоход шинжлэх ухааны өөр салбарууд тус болж, Библийн эх бичгийг илүү сайн ойлгоход дэм болж болох юм. Зөвхөн Бичээс гэдэг нь Бичээсийг тайлбарлахад өөр эх үүсвэр болох толь бичиг, тайлбар толь, холбоо үгсийн толь, судалгаа болон бусад ном товхимлуудаас тусламж авч болохгүй гэсэн үг биш. Гэвч Библийг зөв тайлбарлахын тулд Бичээсийг бусад эх үүсвэр, шинжлэх ухаан, нэмэлт тайлбаруудаас илүү эрх мэдэлтэйд тооцох ёстой. Тэдгээрийн тайлбарыг Бичээсийн бүрэн эрх мэдлийн хүрээнээс анхааралтай харж үзэх хэрэгтэй.

Бид Сола Скриптура зарчмыг ашигласнаар итгэл бишрэлийг ойлгох ойлголтод зөрчилдөөн үүсэх юм бол Бичээс дангаараа сүм болон бусад эх үүсвэрээс илүү эрх мэдэлтэй байх ёстой гэдгийг хүлээн зөвшөөрдөг гэсэн үг. Бид Библийг эсэргүүцэж, Библид бичигдсэнээс илүү тайлбарыг хүлээн зөвшөөрч болохгүй. Жинхэнэ Христэд итгэх итгэл, сайн мэдээг тунхаглах үйл ажиллагаа Бичээсийн эрх мэдлийг бүрэн хүлээн зөвшөөрөхтэй холбоотой байх ёстой.

“Бичээс дэлхий дээрх үзэл сургаалын цорын ганц, жинхэнэ хаан болон эзэн юм.”— Luther’s Works, vol. 32: Career of the Reformer II, ed. (Лютер, Лютерийн зохиолууд, 32 боть: Өөрчлөн шинэчлэгийн замнал II), Jaroslav Jan Pelikan, Hilton C. Oswald, and Helmut T. Lehmann, 32 боть [Philadelphia: Fortress Press, 1999], 11, 12 хуудас.

`Үйлс 17:10–11-г уншаарай. Эдгээр эшлэлүүд Бичээсийг халдашгүй эрх мэдлийн талаар юуг ойлгуулж өгч байна вэ?`