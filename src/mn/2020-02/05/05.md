---
title:  Бичээс Бичээсээ тайлбарладаг
date:  28/04/2020
---

Бичээс нэгдмэл утга санаатай учраас Өөрөө өөрийгөө тайлбарлах боломжтой болдог. Библи нэгдмэл санаагүй байсан бол Библийн нэг хэсэг нь нөгөөгөө тайлбарлаж, түүнтэй холбоотой эшлэлүүд нь нийлж байж нэгдмэл цогц ойлголтыг өгөх боломжгүй байх байсан.

`Лук 24:27, 44, 45-г уншаарай. Есүс Өөрийгөө танилцуулахын тулд Бичээсийг хэрхэн ашигласан бэ? Есүсийн жишээ Бичээсийг хэрхэн ашиглах талаар юуг зааж өгч байна вэ?`

Бичээс Бичээсээ тайлбарладаг гайхамшигтай зүй тогтол нь Бичээсийн утга санааг тод, гайхамшигтай болгоход тус болдог. Гэвч бид үзэл санаагаа батлахын тулд олон янзын эшлэлүүдийг хооронд нь ямар нэгэн аргаар холбож, ямар нэгэн байдлаар адил утга санаатай болгох ёсгүй. Бид Бичээсийн хам сэдэв, өгүүлж байгаа үндсэн утгыг нь байнга анхаарч, мэдэж байж эшлэлүүдийг холбодог байх ёстой. Бид ашиглах гэж байгаа эшлэлийн өмнө, хойно байгаа эшлэлүүдийг судлахаас гадна, ашиглах гэж байгаа эшлэл харьяалагдах номын үндсэн утгыг анхаарч, ойлгож байх ёстой. Паул Бичээсийг, “эрт үед бичигдсэн аливаа зүйлс нь биднийг сургахын тулд бичигдсэн юм” (Ром 15:4) гэж тодорхойлсон учраас бид Бичээсийг шууд утгаар нь ойлгохоор судлах ёстой.

“Библи Өөрийгөө тайлбарладаг. Бичээсийг Бичээстэй нь харьцуулах ёстой. Бичээсийг судалж буй хүн Бурханы Үгийг цогцоор нь харж, хоорондын харилцан холбоог нь анхаарах ёстой. Бид Бичээсийн үндсэн гол санаа, Бурханы дэлхийд зориулсан анхны зорилго, агуу тэмцэл үүсэн бий болсон, авралын ажил үйлс хэрхэн явагдсан мэдлэгтэй болох ёстой.”—Элен Уайт, Боловсрол, 190 хуудас.

Бид Бичээсийг Бичээстэй нь харьцуулахдаа Библийг нарийн нягтлан судалдаг байх ёстой. Хэрэв боломжтой бол эх хэлнээс нь, эсвэл Еврей, Грек хэлний үндсэн ойлголтуудыг боломжоороо зөв орчуулсан Библийг судлах нь чухал. Библийг зөв сайн ойлгохын тулд заавал Библийн эх хэлийг мэдэх шаардлагагүй ч, хэрэв суралцах юм бол тус дэмээ өгөх гарцаагүй. Тийм боломж байхгүй ч Бурханы Үгийг итгэлтэйгээр, залбиралтайгаар, даруу, дуулгавартай сэтгэлээр судлах юм бол судалгаа маш их үр өгөөжийг өгнө.

`Үхлийн талаарх үзэл санааг бодож үзээрэй. Библийг сайн судлахгүй бол үхлийн талаар буруу ойлголт өгч болохуйц хэд хэдэн эшлэлүүд байдаг. Библийн гол санааг олж авахын тулд, Библийн сургаалыг зөв ойлгохын тулд Библийг хэрхэн судлах ёстой талаар дээрх жишээ юуг мэдүүлж өгч байна вэ?`