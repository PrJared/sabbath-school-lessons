---
title:  Гүнзгийрүүлэн судлах нь
date:  30/04/2020
---

“Библийн сурагчид Бичээсийг ойлгож, мэдэх хүсэлтэйгээр судлах ёстой. Бид өөрсдийн үзэл санааг бататгахаар бус харин Бурхан юу гэж хэлж байгааг ойлгохоор Библийг судлах ёстой. Бид зөвхөн Сүнсээр л Библийн жинхэнэ мэдлэгийг олж авах боломжтой. Бид зөв мэдлэгийг олж авахын тулд бид Библийн сургаалын дагуу амьдрах хэрэгтэй. Бид Бичээсийн бүх зааврыг дагах хэрэгтэй. . . . Библийг бүх хичээл зүтгэлээ гарган, тууштайгаар судлах хэрэгтэй. Уурхайчин газрын баялгийг хайж байгаа мэт бид чин сэтгэлээсээ, тууштайгаар Бурханы Үгнээс үнэт эрдэнэсийг нь хайх хэрэгтэй.”—Элен Уайт, Боловсрол, 189 хуудас.

“Та Библийг амийг тэтгэгч хоол хүнс, ундаагаа болгож, зарчмуудыг нь зан чанараа болгох юм бол Бурханы зааврыг хэрхэн хүлээн авах ёстойг ойлгох болно. Би Бурханы үнэтэй үгийг өнөөдөр танд санал болгомоор байна. Миний бичсэнийг ашиглан, “Уайт эгч ингэж хэлсэн, тэгж хэлсэн” гэж битгий хэлж байгаарай. Израйлийн Эзэн Бурхан юу гэж хэлсэн, Тэрээр юу гэж тушаасныг даган биелүүлээрэй.”— Элен Уайт, Selected Messages (Сонгомол мэдээнүүд), 3 ном, 33 хуудас.

**Ярилцах асуултууд:**

`Зарим хүмүүс цөөн хэдэн эшлэл ашиглан Библийн үзэл санааг тодорхойлох ямар алдаа дутагдлыг гаргаж байна вэ?`

`Матай 11:11 дээр Есүс Иохан Баптистын талаар: “Үнэнээр Би та нарт хэлье. Эмэгтэй хүнээс төрсөн хүмүүсийн дунд баптисм хүртээгч Иоханаас илүү агуу хүн байгаагүй” гэж хэлсэн. Есүс ямар ч бичээс үлдээгээгүй эш үзүүлэгчийг хамгийн агуу эш үзүүлэгч гэж дүгнэжээ. Жинхэнэ эш үзүүлэгч байхын тулд Библид бичээсээ үлдээсэн байх албагүй бөгөөд, Бичээс үлдээгээгүй ч жинхэнэ эш үзүүлэгч байж болох талаар Есүсийн үгс юу гэж хэлж байна вэ? Долоо дахь өдрийн Адвентистууд бид энэ эшлэлээс юу суралцаж болох вэ?`

`Адвентистууд бид зөвхөн ганцаараа Библи бол үзэл сургаал, үйлдлийг захирах туйлын эрх мэдэл гэж заадаггүй. Бусад сүмүүд ийнхүү зааж сургадаг. Хэрэв тийм юм бол бусад Христэд итгэгчид Библиэс яагаад өөр өөр үзэл сургаалыг гаргаж ирж байна вэ?`