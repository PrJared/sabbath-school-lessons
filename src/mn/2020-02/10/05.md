---
title:  Түүхэн Есүс
date:  02/06/2020
---

`Матай 26:57–67, Иохан 11:45–53, болон Иохан 18:29–31-г уншаарай. Каиафас гэж хэн бэ, тэрээр христийн үхэлд ямар үүрэг гүйцэтгэдэг вэ? Понтиус Пилат гэж хэн бэ? Түүний гаргасан шийдвэр Санхедринд зорилгоо биелүүлэхэд хэр чухал байсан бэ?`

Каиаф бол Есүсийг үхүүлэх төлөвлөгөөг гаргаж, хэрэгжүүлсэн тэргүүн тахилч юм. Түүний талаар Ромчуудын захиалгаар Еврейчүүдийн түүхийг бичиж үлдээсэн Иосефус тэмдэглэсэн байдаг. “Тэрээр тэргүүн тахилч Иосеф буюу Каиаф гэж нэршсэн хүнийг албан тушаалаас нь зайлуулж, урьд тэргүүн тахилч байсан Ананусын хүү Ионатаныг томилсон.”— Josephus Complete Works (Grand Rapids, MI: Kregel Publications, 1969), book 18, chapter 4, p. 381 (Иосефусын бүрэн бичээс).

1990 онд Иерусалимын өмнө зүгээс арван хоёр хайрцаг араг ястай гэр бүлийн оршуулга олдсон юм. Оршуулгын газраас олдсон зоос, ваар нь НТ[7] нэгдүгээр зууны хагастай хамааралтайг мэдүүлж өгснөөс гадна дотроо хэд хэдэн араг ястай хамгийн их чимэглэлтэй хайрцаг дээр “Каиафын хүү Иосеф” гэсэн нэр бичээстэй байв. Олон судлаачид энэхүү хайрцгийг Есүсийн үхэлд шууд оролцсон тэргүүн тахилч Каиафын оршуулгын хайрцаг гэж итгэж байлаа.

1961 онд Цезарийн Маритима театрт Тибериус хааны харьяа Иуда нутгийн захирагч Понтиус Пилат гэж бичсэн чулуу олдсон.

Ийнхүү Христийн үхэлтэй шууд холбоотой хоёр чухал хүний баримтууд түүхийн судалгаагаар тодорхой болсон.

Хоёрдугаар зууны түүхчид Назарын Есүсийн талаар бичиж тэмдэглэсэн байдаг. Ромын түүхч Таситус (Tacitus) эзэн хаан Тиберийн (Tiberias) үед Понтиус Пилат Христийг болон Ром дахь Христэд итгэгчдийг цаазалсан тухай өгүүлсэн байдаг. Ромын хаан залуу Плини (Pliny the Younger) НТ 112–113 онд Траяан (Trajan) эзэн хаанд хандан Христэд итгэгчдэд хэрхэн хандах талаар асуусан захидал бичсэн байдаг. Тэрээр итгэгчид тогтсон өдөр нар мандахаас өмнө цуглаж, бурханд хандсан дуу дуулдаг гэж өгүүлсэн байдаг.

Дээрх археологи, түүхийн бичиг баримтууд нас барснаасаа хойш олон хүмүүсийн итгэж, мөргөж байсан Есүс оршиж байсан талаар Библиэс гадуур, хөндлөнгийн баримтуудыг танилцуулж байдаг. Баярын мэдээний номууд Есүсийг маш гайхамшигтайгаар танилцуулдаг ба бид Есүс болон Түүний амьдралыг анхааралтай, нарийвчлан судлах хэрэгтэй.

`Итгэл бишрэлийг маань археологийн олдворууд баталгаажуулах үед сайхан мэдрэмж төрдөг. Гэвч эдгээр баримтууд чухал нөлөөтэй боловч итгэл бишрэлээ зөвхөн баримтууд дээр үндэслүүлэхгүй байхад яагаад анхаарах ёстой вэ?`