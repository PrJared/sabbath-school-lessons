---
title:  Исаиа, Хезекиа болон Сеннахериб
date:  31/05/2020
---

`Исаиа 36:1–3 болон Исаиа 37:14–38-г уншаарай. Ассирчуудын Иудагийн эсрэг хийсэн аян дайны үед Бурхан ард түмнээ хэрхэн хамгаалсан бэ?`

НТӨ[6] 701 онд Сеннахериб Иудагийн эсрэг довтолсон. Библи энэ үйл явдлыг танилцуусан байдаг ба Сеннахериб өөрийн талаар түүхэнд хэд хэдэн бичээсийг үлдээсэн байдаг. Ниневе хотоос олдсон түүхэн бичээст тэрээр, “би Хезекиагийн дөчин зургаан цайз, хэрмүүд, тоо тоймгүй олон жижиг тосгод, ард түмнийг бүслэн, эзэлж авсан” гэж бардамнасан байдаг. Сеннахериб Ниневе дэх ордондоо Иудейчүүдийн Лакиш (Lachish) хэмээх хотыг эзэлсэн баяр тэмдэглэж, ордныхоо гол танхимын хананд хотыг хэрхэн бүслэн, хүнд тулаан хийж эзлэн авснаа дүрслэн зуруулсан байдаг.

Лакиш хотод саяхан хийсэн малтлагаар Сеннахериб хотыг үнсэн таврага болгосныг илтгэх их хэмжээний эвдэрч, сүйдсэн барилгуудыг олсон байдаг. Гэвч Иерусалим ер бусын байдлаар хамгаалагдсан билээ. Сеннахериб: “Иудей хүн болох Хезекиаг би хот дотор нь шувууг торонд хашсан мэт байлгасан” гэж бахархалтай бичиж үлдээсэн байдаг. Тэрээр Иерусалим хотыг сүйрүүлж, хүмүүсийг нь боолчилсон гэж бичих боломжгүй байсан.

Иерусалим хот бүслэгдсэн нь үнэн боловч Библийн түүхэнд хот зөвхөн нэг өдөр л бүслэлтэд байсан ба Эзэний тэнгэр элч Иерусалимыг хамгаалсан гэж бичиж тэмдэглэсэн байдаг. Исаиа, “Тийм учраас Ассирийн хааны талаар Эзэн ингэж айлдаж байна. “Тэр энэ хот уруу ирэхгүй, нум сумаар ч харвахгүй. Хотын өмнө тэрээр бамбайтай ирэхгүй, бүслэлт овоо ч босгохгүй. Тэр ирсэн замаараа буцах болно. Тэр энэ хот уруу ирэхгүй” гэж ЭЗЭН тунхаглаж байна. “Учир нь Би Өөрийнхөө төлөө болон Миний зарц Давидын төлөө энэ хотыг аврахын тулд түүнийг хамгаалах болно” гэж хэлэв,” (Исаиа 37:33–35) гэж зөгнөсөн байдаг.

Библийн зөгнөсөний дагуу Ассирийн нийслэл Ниневе хотод зөвхөн Лакиш хотыг сүйрүүлж, эзэлсэн баримт байгаа нь сонирхол татдаг. Хотын хана хэрэм дээр Иерусалимыг эзлэн авсан гэх дүрслэл байдаггүй. Сеннахериб хаан зөвхөн Лакиш хотыг эзлэн авсан гэж бардамнаж байлаа. Тэнгэрийн Бурхан ард түмнээ авран хамгаалахын тулд Ассирын бурхдыг ялан дийлэх чадвартайгаар харуулсан билээ. Бурхан Ассирчуудын эзлэн түрэмгийлэл болохыг урьдаас мэдэж байсан. Бурхан Хезекиагийн залбирлыг сонссон. Бурхан түүхийг удирдаж байдаг.

`Хүнд цаг үед Израйлийг ер бусын хүчээрээ авран хамгаалсан Бурхан таны залбирч байгаа, найдаж, итгэж байгаа Бурхан гэдгийг та яаж мэддэг вэ?`