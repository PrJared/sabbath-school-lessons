---
title:  Давид, Соломон болон Хаад
date:  30/05/2020
---

Израйлийн түүхэнд Давид болон Соломоны хаанчлал алтан цаг үе хэмээн тооцогддог билээ. Гэвч зарим хүмүүсийн үзэж байгаачлан Давид, Соломон хаад байгаагүй байсан бол яах байсан бэ? Эсвэл тэдний хаанчлал Библид танилцуулсан шиг, тэдний хэлсэн шиг агуу хүчирхэг байгаагүй бол яах вэ? Давид байгаагүй байсан бол Израйл улсын нийслэл Иерусалим хот гэж байхгүй байх байсан (2 Самуел 5:6–10). Давид гэж байгаагүй бол хүү Соломон Бурханд зориулан сүм барьж босгохгүй байх байсан (Хаадын дээд 8:17–20). Эцэст нь, Давидгүйгээр ирээдүйн Мессиа гэж байхгүй байх байсан ба Бурхан Давидын үр удмаар дамжуулан Мессиаг илгээнэ гэж амласан (Иеремиа 23:5, 6; Илчлэл 22:16). Хэрэв Давид байгаагүй бол Израйлийн түүх шинээр бичигдэх шаардлагатай болох байв. Гэвч Библи дээр бичигдсэн түүх Израйл, сүмийн зорилго, үүрэг даалгаврыг танилцуулж өгдөг.

`1 Самуел 17. Бурхан Израйлийг ялалт байгуулахад хэрхэн оролцсон бэ? Ялалт байгуулахад хэнийг ашигласан бэ? Ялалтыг хаана байгуулсан бэ?`

1 Самуел 17:1–3 дээр болсон дайн тулаан хаана, ямар газар болсныг танилцуулдаг. Кирбет Кайяафа (Khirbet Qeiyafa) гэдэг газар нь Израйлчуудын цэргүүдийн хуарагнаж байрлаж байсан уулархаг газар байв. Сүүлийн үеийн малтлагаар уулын орой дээрээс Саул болон Давидын цаг үеийн том хэмжээний цайз, хамгаалалтуудыг нээж олсон байдаг. Судлаачид хот хоёр хаалгатай байсныг олж нээсэн. Хэдийгээр эртний Израйлийн хотууд ихэвчлэн ганц хаалгатай байсан боловч хоёр хаалга нь Shaaraim, Шаараим буюу Еврейгээр “хоёр хаалга” гэсэн утга санааг илэрхийлж байв (1 Самуел 17:52).

Тэгэхээр дээрх олдвор эртний Библид өгүүлсэн хот бодитой оршиж байсныг нээсэн гэсэн үг. 2008 болон 2013 онд судлаачид хамгийн эртний Еврей бичээсүүд болох хоёр гар бичмэлийг оллоо гэсэн итгэлтэй байв. Хоёр дахь бичээсд Саул хааны хөвгүүдийн нэг болох Ешбаал (Eshbaal) гэсэн нэр бичээстэй байлаа (Шастирын дээд 9:39).

1993 онд Тел Дан хэмээх хойд нутгийн нэгэн хотод хийсэн малтлагаас Дамаскийн хаан Хазаел (Hazael) гэсэн бичээстэй хөшөө олдсон. Тэрээр “Израйлийн хааныг” болон “Давидын гэрийг” ялан дийлсэн түүхэн үйл явдлаа бичиж тэмдэглэсэн байв. Тэгвэл Библи Давидын хаанчлал хэрхэн унасан талаар дээрх олдвортой нийцэхүйц баримтыг дэлгэдэг. Энэ бүх баримтууд Давид Библи дээр бичигдсэний дагуу бодитойгоор оршиж байсныг батлан харуулдаг.

`Зарим хүмүүс Давид гэж түүхэн хаан байгаагүй гэж үздэг ба хэрэв энэ нь үнэн байсан бол бидний итгэл бишрэлд хэрхэн нөлөөлөх байх байсан бэ?`