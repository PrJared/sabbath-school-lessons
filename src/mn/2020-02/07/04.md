---
title:  Давтсан, Хоршсон, Гүнзгий утга агуулсан үгс
date:  11/05/2020
---

Еврейчүүд чухал үзэл санааг тайлбарлахдаа, утгыг нь тодорхойлохдоо олон аргуудыг ашигладаг. Эртний Еврей хэлэнд цэг таслал ашиглагддаггүй байсан, тиймээс утга санааг тодорхой болгох аргууд нь өнөөгийн Европын хэлүүд шиг аргуудыг ашигладаг байгаагүй.

`Эхлэл 1:26, 27; Исаиа 6:1–3-г уншаарай. Эдгээр эшлэлүүдэд ямар үг давтагдаж байна вэ? Олон давтагдсан үгс давтагдахдаа ямар утга санааг илэрхийлж байна вэ?`

Еврей зохиолчид Бурханыг танилцуулахдаа зарим чухал утга санааг гурван удаа давтах байдлаар онцолдог байв. Бурхан дэлхийг бүтээж дуусах үедээ хүнийг бүтээхэд чухал ач холбогдол өгснийг дурддаг. “Бүтээх” гэсэн утгатай bara’ (бара) гэх үг зөвхөн Бурханы бүтээх хийх үйлийг илэрхийлдэг үг юм. Бурхан ганцаараа оргүй хоосноос аливааг бүтээх агуу хүч чадалтай гэсэн үг юм. Хүнийг бүтээсэн талаар, “тэгээд Бурхан Өөрийнхөө дүр төрхөөр бүтээж, хүнийг бүтээсэн, Бурханы дүр төрхөөр эрэгтэй эмэгтэй хүнийг бүтээв” (Эхлэл 1:27) гэж бичсэн байдаг. Энэхүү эшлэл дээр “бүтээх” гэж гурван удаа бичсэн байгааг анхаараарай. Мосе хүнийг Бурхан бүтээсэн ба хүн Бурханы дүр төрхөөр бүтээгдсэн гэж өгүүлсэн. Тэрээр энэ үнэнийг чухалчлан онцолсон байдаг.

Исаиа үзэгдэл үзэж, Бурханаар дуудагдах үед Серафууд “Түмэн цэргийн Эзэн ариун, ариун, ариун” (Исаиа 6:3) гэж хэлсэн. Сүмийг оршихуйгаараа дүүргэдэг агуу Бурханы ариун байдлыг энд дүрсэлсэн байна. Исаиа хүртэл Агуу Нэгэний оршихуйд зогсох үедээ, “Би сүйрсэн тул надад зовлон ирэг!” (Исаиа 6:5) гэж ариун байдлыг нь танилцуулсан байдаг. Бурханы ариун байдал, зан чанарыг эзэмшсэн байсан эш үзүүлэгч Исаиа хүртэл Бурханы оршихуйг мэдрээд өөрийгөө хэн ч биш гэдгийг хүлээн зөвшөөрсөн байдаг. Паул хүний гэм нүгэлт, Аврагч хэрэгцээтэй байгаа талаар тунхаглахаас (Ром 1–3) олон жилийн өмнө Библи ийнхүү бидний ямар мөхөс дорой болох, Исаиа шиг “сайн” хүн хүртэл Түүний ариун байдлын өмнө хүчин мөхөсддөгийг харуулсан.

Даниел 3 бүлэг дээр “Небухаднезар хаан алтан хөрөг бүтээсэн” тухай өгүүлдэг (олон дахин давтан хэлсэн Даниел 3:1, 2, 3, 5, 7, 12, 14, 15, 18). Дээрх үг болон өгүүлбэрийг янз бүрээр 10 удаа давтсан байдаг. Энэ нь хаан Бурханы Даниелээр дамжуулан танилцуулсан хөшөөг хэрхэн эсэргүүцэж байсныг харуулах зорилготой байв (Даниел 2:31–45). Хүн төрөлхтөн цорын ганц, магтаал хүндэтгэлээ өргөх ёстой Бурханыг бус харин өөрсдийгөө бурхан болгон шүтүүлэх хүсэлтэйг харуулах зорилготой байв.