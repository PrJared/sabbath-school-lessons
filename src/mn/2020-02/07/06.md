---
title:  Номууд болоод тэдгээрийн мэдээ
date:  13/05/2020
---

Бичээсийг Библийн номууд бүрэлдүүлж байдаг. Библийн бие даасан номууд өөр зорилго, өөр нөхцөл байдлуудад бичигдсэн. Зарим нь зөгнөл, зарим нь Дуулал гэх мэт олон шүлгийн цуглуулга юм. Библид Хаадын дээд, дэд гэсэн түүхийн номууд, Паул болон бусад дагалдагч нарын сүмүүдэд бичсэн захидлууд багтдаг.

Бид ном бүрийн утга санаа, тунхаглаж байгаа мэдээг ойлгох гэж оролдох үедээ хэн, ямар нөхцөлд бичсэнийг анхаарах хэрэгтэй. Библийн ихэнх номууд хэний бичээс гэдгийг тодорхой хэлж өгдөг. Хуучин Гэрээний эхний таван номыг Мосе бичсэн гэж тодорхойлдог (Иошуа 8:31, 32; Хаадын дээд 2:3; Хаадын дэд 14:6; 21:8; Eзра 6:18; Нехемиа 13:1; Даниел 9:11–13; Mалахи 4:4). Үүнийг Есүс (Maрк 12:26; Иохан 5:46, 47; Иохан 7:19) мөн Элч нар (Үйлс 3:22, Ром 10:5) баталдаг. Зарим номуудыг хэн бичсэн нь тодорхой бус байдаг. (Жишээ нь, Естер, Рут болон Самуел, Шастир гэсэн түүхийн номуудын зохиолч тодорхой бус байдаг.)

`Эхлэл 15:1–5 ба Эхлэл 22:17, 18-г уншаарай. Мосе Эхлэл номыг бичсэн нь бидний хувьд ямар ач холбогдолтой байна вэ?`

Мосе Египетээс гарсан номоос Дэд хууль хүртэлх номуудыг Египетээс гарч, аялал хийсний дараагаар бичсэн. Харин Бурханы Бүтээлийн хүч чадлыг танилцуулж буй түүхэн бичээс болох Эхлэл ном Египетээс гарахаас өмнө буюу Израйлийн эцэг өвгөдийн цаг үед бичигдсэн гэж үзэж болох юм.

“Он жилүүд өнгөрөх тусам Мосе хүмүүстэйгээ зэлүүд газраар аялж, ард түмнийхээ зовлонг тунгааж, эцэг өвгөдийн үед Бурхан хэрхэн үзэгдэж байсан, сонгогдсон ард түмэнд өгсөн амлалтыг дурсаж, Израйлийн төлөө өдөр шөнөгүй залбирсан. Тэнгэр элчүүд түүний дээр гэрлээ тусгасан. Энэ үед Мосе Ариун Сүнсээр удирдуулан Эхлэл номыг бичсэн.”—Элен Уайт, Эцэг өвгөд ба Эш үзүүлэгчид, 251 хуудас.

Эхлэл ном зөвхөн бидний үүсэл бус, авралын төлөвлөгөө, Бурхан гэмт хүн төрөлхтнийг хэрхэн аврах тухай өгүүлдэг. Энэ төлөвлөгөө Бурхан Абрахамаар дамжуулан түүний “үрсийг тэнгэрийн одод, далайн эргийн элс мэт асар олон болгож” (Эхлэл 22:17) агуу үндэстэн бий болгоно гэсэн амлалтаар тодорхой болсон.

`Эхлэл ном бидний мэдэхгүй өөр ямар үнэнийг зааж сургаж болох вэ? Энэ бүхэн Бурханы үг бидний итгэл найдварт ямар чухал үүрэгтэй болох талаар юу сургаж байна вэ?`