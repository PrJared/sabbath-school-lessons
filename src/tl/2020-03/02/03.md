---
title:  Pagpapahayag ng Bumangong Cristo
date:  06/07/2020
---

Umagang-umaga noon ng Linggo, at nagmamadali ang dalawang Maria patungong libingan ni Cristo. Hindi sila paroroon para hingan Siya ng anuman. Ano nga ba ang maibibigay sa kanila ng isang patay? Nang huling makita nila Siya, duguan, sugatan, at bugbog ang Kanyang katawan. Ang mga tagpo sa krus ay malalim na nakaukit sa kanilang mga isipan. Simpleng ginagawa nila ngayon ang kanilang tungkulin. Buong lungkot na lumakad sila tungo sa libingan upang embalsamuhin ang Kanyang katawan. Mapanglaw na mga anino ng kawalang¬ pag-asa ang bumalot sa kanilang buhay sa kadiliman ng desperasyon. Ang hinaharap ay naging di-tiyak at nagdulot ng maliit na pag-asa.

Nang dumating sila sa libingan, nabigla sila nang masumpungan itong walang laman. Itinatala ni Mateo ang mga pangyayari noong umaga ng muling pagkabuhay sa ganitong mga salita: "Ngunit sumagot ang anghel at sinabi sa mga babae, "Huwag kayong matakot, sapagkat nalalaman kong hinahanap ninyo si Jesus na ipinako sa krus. Wala siya rito, sapagkat siya'y binuhay, tulad ng sinabi niya. Halikayo, tingnan ninyo ang dakong hinigaan niya" (Mateo 28:5, 6).

Ang mga babae ngayon ay napuspos ng kagalakan. Naglaho ang madilim na ulap ng kanilang kalungkutan sa sikat ng pagbubukang-liwayway ng umaga ng muling pagkabuhay. Tapos na ang gabi ng kanilang kalungkutan. Nagayakan ng katuwaan ang kanilang mga mukha, at napalitan ng mga awit ng katuwaan ang kanilang mga luha ng pamimighati.

`Basahin ang Marcos 16:1-11. Ano ang naging tugon ni Maria nang matuklasan niyang si Cristo ay bumangon mula sa mga patay?`

Matapos makatagpo ni Maria ang muling nabuhay na si Cristo, tumakbo siya upang sabihin ang kuwento. Ang mabuting balita ay para ibahagi, at hindi niya kayang manahimik. Buhay si Cristo! Walang laman ang Kanyang libingan, at dapat itong malaman ng mundo. Matapos din nating makatagpo ang muling nabuhay na si Cristo sa daan ng buhay, dapat din tayong tumakbo upang sabihin ang kuwento, dahil ang mabuting balita ay ibinabahagi.

Gaano ngang nakaaakit, din, na sa kabila ng lahat ng panahong sinabi ni Jesus sa kanila ang mangyayari, na Siya'y papatayin at pagkatapos ay muling mabubuhay, ang mga alagad—silang partikular na pinili ni Jesus—ay tumangging maniwala sa patotoo ni Maria. "Ngunit nang kanilang mabalitaan na Siya'y buhay at nakita ni Magdalena ay ayaw nilang maniwala." (Marcos 16:11). Kaya, kung kahit ang mga sariling alagad ni Jesus ay hindi agad naniwala, hindi tayo dapat magulat kung hindi rin agad tinatanggap ng iba ang ating mga salita.

`Kailan ang huling pagkakataon na tinanggihan ka sa iyong pagsaksi? Paano ka tumugon, at ano ang natutuhan mo sa karanasang iyon?`