---
title:  Ang Kapangyarihan ng Personal na Patotoo
date:  09/07/2020
---

Tingnan natin muli si Pablo sa harapan ni Agrippa. Tumatayo ang apostol Pablo sa harap ng taong ito, ang huli sa linya ng mga Judiong hari, ang mga Macabeo, at ng sambahayan ni Herodes. Si Agrippa ay nagpapahayag na isang Judio, ngunit isang Romano sa puso. (Tingnan ang THE SDA BIBLE  COMMENTARY, vol. 6,  p. 436.) Ang matandang apostol, pagod mula sa kanyang mga misyonerong paglalakbay at sugatan sa labanan sa pagitan ng mabuti at masama, ay tumatayo roon, na ang kanyang puso ay puspos ng pag-ibig ng Diyos at ang kanyang mukha ay nagnining-ning sa kabutihan ng Diyos. Anuman ang nangyari sa kanyang buhay, anumang mga pag-uusig at kahirapang kanyang naranasan, maipapahayag niyang mabuti ang Diyos.

Si Agrippa ay mapangutya, mapagduda, matigas, at talagang walang interes sa anumang tunay na sistema ng simulain. Kataliwas, si Pablo, ay puspos ng pananampalataya, nakatalaga sa katotohanan, at matibay sa pagtatanggol ng katuwiran. Ang pagkakaiba sa pagitan ng dalawang lalaki ay hindi maaaring maging higit pang halata. Sa kanyang paglilitis, humiling si Pablo na magsalita at tumanggap ng pahintulot mula kay Agrippa.

`Basahin ang Gawa 26:1-32. Paano sumaksi si Pablo kay Agrippa? Anong matututnhan natin mula sa kanyang mga salita?`

Nagbubukas ng mga puso ang kabutihan kung saan ang kagaspangan ay isinasara ang mga ito. Dito si Pablo ay di-kapanipaniwalang mapagbigay kay Agrippa. Tinawag niya siyang "bihasa sa lahat ng mga kaugalian at mga usapin ng mga Judio" (Gawa 26:3). Pagkatapos ay sinimulan niya ang isang pagtatalakay ng kanyang pagbabalik-loob.

`Basahin ang kuwento ng pagbabagong-loob ni Pablo sa Gawa 26:12-18 at pagkatapos ay maingat na pansinin ang epekto nito kay Agrippa sa Gawa 26:26-28. Bakit sa palagay mo si Agrippa ay tumugon ng ganito? Anong nagpahanga sa kanya sa patotoo ni Pablo?`

Ang patotoo ni Pablo kung paano binago ni Jesus ang kanyang buhay ay may makapangyarihang epekto sa isang walang diyos na hari. Walang saksing kasing-epektibo gaya ng isang nabagong buhay. Ang saksi ng isang buhay na tunay na nagbagong-loob ay may kamangha-manghang impluwensya sa iba. Kahit ang mga walang diyos na hari ay nakilos ng mga buhay na nabago ng biyaya. Kahit wala tayong kasing dramatikong kuwento gaya ni Pablo, makapagsasabi dapat tayong lahat sa iba tungkol sa kung ano ang ibig sabihin ng makilala si Jesus at matubos ng Kanyang dugo.