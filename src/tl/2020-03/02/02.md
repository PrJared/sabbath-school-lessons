---
title:  Mga Di-kapani-paniwalang Magiging mga Saksi
date:  05/07/2020
---

`Basahin ang Marcos 5:15-20. Bakit sa tingin mo ipinadala ni Jesus ang lalaki sa Decapolis para sumaksi sa kanyang pamilya at mga kaibigan sa halip na palaguin siya sa kanyang kasusumpong na pananampalataya sa pamamagitan ng pagpapanatiling kasama Niya?`

Ang salitang Decapolis ay mula sa dalawang salita: deca ibig sabihin ay sampu, at polis ibig sabihin ay mga lunsod. Ang rehiyon ng Decapolis ay isang dako ng sampung lunsod sa dalampasigan ng Dagat ng Galilea noong unang siglo. Ang mga lunsod na ito'y pinagsasama-sama ng iisang wika at kultura. Ang nademonyo ay kilala ng maraming tao sa rehiyong iyon. Nakapagbigay takot siya sa kanilang mga puso dahil sa kanyang di-malaman at marahas na kilos. Nakita sa kanya ni Jesus ang pananabik sa isang mas mabuting bagay, kaya't milagrosong iniligtas Niya ang lalaki sa mga demonyong nagpahirap sa kanya.

Nang marinig ng taong-bayan na pinahintulutan ni Jesus na alihan ng mga demonyo ang kanilang kawan ng baboy, at tumakbo ang mga baboy sa ibabaw ng talampas patalon sa dagat, pumunta sila para alamin ang nangyayari. Itinatala ng ebanghelyo ni Marcos, "Lumapit sila kay Jesus at nakita nila ang inalihan ng mga demonyo na nakaupo roon na may damit at matino ang pag¬iisip, ang taong nagkaroon ng isang lehiyon, at sila'y natakot" (Marcos 5:15). Ang lalaki ay buong muli—sa pisikal, mental, emosyonal, at espirituwal. Ang diwa ng ebanghelyo ay isauli ang mga taong nawasak ng kasalanan tungo sa kabuuan ng pagkakalalang ni Cristo para sa kanila.

Sino pang mas mabuting tao ang makaaabot sa sampung lunsod na ito kaysa isang inaalihan ng demonyo na nabago na makapagbabahagi ng kanyang patotoo sa buong rehiyon? Sinasabing mabuti ni Ellen G. White: "Bilang mga saksi para kay Cristo, dapat nating sabihin ang ating nalalaman, ang mismong nakita, narinig, at naramdaman ng ating mga sarili. Kung tayo'y patuloy na hakbang-hakbang na sumusunod kay Jesus, magkakaroon tayo ng eksakto sa punto na sasabihin tungkol sa daan kung saan Niya tayo inakay. Masasabi natin kung paano natin nasubukan ang Kanyang pangako, at nasumpungang ito'y tunay. Makapagsasaksi tayo sa nalaman natin tungkol sa biyaya ni Cristo. Ito ang pagsaksing itinatawag ng ating Panginoon, at sa kakulangan nito ay napapahamak ang daigdig." THE DESIRE OF AGES, p. 340. Madalas na ginagamit ng Diyos ang mga di-kapani-paniwalang magiging mga saksi na nabago ng Kanyang biyaya upang gumawa ng kaibahan sa ating mundo.

`Ano ang sarili mong kuwento; ibig sabihin, ang sarili mong kuwento ng pagbabalik-loob? Ano ang sinasabi mo sa iba tungkol sa kung paano ka nakarating sa pananampalataya? Ano ang maiaalok mo sa isang hindi pa nagbalik-loob, sino ang maaaring makinabang sa karanasang maibabahagi mo?`