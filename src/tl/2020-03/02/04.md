---
title:  Gumagawa Ng Pagkakaiba ang mga Nabagong Buhay
date:  07/07/2020
---

"Nang makita nila ang katapangan nina Pedro at Juan, at nang malamang sila'y mga taong walang pinag-aralan at mga karaniwan lamang, ay namangha sila at kanilang nakilala na sila'y mga kasama ni Jesus" (Gawa 4:13).

Sumambulat sa paglago ang iglesia sa Bagong Tipan. May 3,000 ang nabautismuhan sa araw ng Pentecostes (Gawa 2:41). Libu-libo pa ang naidagdag sa iglesia ilang linggo pagkatapos (Gawa 4:4). Di-nagtagal, nalaman ng mga awtoridad ang nangyayari. Nakasama ni Cristo ang mga mananampalatayang ito ng Bagong Tipan. Nabago ang kanilang.buhay. Nagbago sila sa pamamagitan ng Kanyang biyaya, at hindi nila kayang manahimik.

`Basahin ang Gawa 4:1-20. Ano ang nangyari rito? Ano ang nangyari nang nagtangkang patahimikin ng mga awtoridad sina Pedro at Juan? Ano ang kanilang tugon?`

Ang mga mananampalatayang ito ay bago kay Cristo, at kailangan nilang sabihin ang kanilang kuwento. Si Pedro, isang maingay na tao, ay nabago ng biyaya ng Diyos. Sina Santiago at Juan, ang mga anak ng kulog na nahirapang kontrolin ang kanilang init ng ulo, ay nabago ng biyaya ng Diyos. Si Tomas na isang mapagduda ay nabago ng biyaya ng Diyos. Ang mga alagad at kaanib ng unang iglesia ay may kanya-kanyang maikukuwento, at hindi nila kayang manahimik. Pansinin itong makapangyarihang pahayag ni Ellen G. White sa aklat na STEPS TO CHRIST: "Hindi magtatagal na isang lumalapit kay Cristo ay ipanganganak sa kanyang puso ang isang pagnanasa na ipaalam sa iba kung anong pinakamamahal na kaibigan ang nasumpungan niya kay Jesus; ang nagliligtas at nagpapabanal na katotohanan na hindi mapananatili sa kanyang puso."—Pahina 78.

Pansinin din ang sinabi ng mga lider ng relihiyon sa talatang 16. Lantaran nilang kinilala ang reyalidad ng mga himalang naisagawa—ang gumaling na lalaking nakatayo sa mismong harapan nila. Kahit pa sa lahat ng mga ito, tumanggi silang baguhin ang kanilang saloobin. At gayunman, sa kabila ng hayagang pagsinsay na ito, sina Pedro at Juan ay hindi aatras sa kanilang pagsaksi.

`Anong relasyon mayroon sa pagitan ng pagkakilala kay Cristo at pagbabahagi kay Cristo? Bakit ang personal na pagkakilala, kay Cristo ay mahalaga sa ating kakayahang sumaksi tungkol sa Kanya?`