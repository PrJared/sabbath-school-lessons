---
title:  'Kaakit-akit na mga Saksi: Ang Kapangyarihan ng Personal na Patotoo'
date:  04/07/2020
---

### Basahin Para sa Pag-aaral sa Linggong Ito
Marcos 5:15-20; Marcos 16:1-11; Gawa 4:1-20; 1 Juan 1:1-3; Galacia 2:20; Gawa 26:1-32.

> <p>Talatang Sauluhin</p>
> " Sapagkat hindi maaaring hindi namin sabihin ang aming nakita at narinig "  (Gawa 4:20).

May di-karaniwang kapangyarihan sa personal na patotoo. Kapag napainit ang ating puso ng pag-ibig ni Cristo at tayo'y nabago ng Kanyang biyaya, may sapat tayong masasabi tungkol sa Kanya.  Mahalagang bagay ang pagbabahagi ng nagawa ni Jesus para sa iba. Totoong iba pa rito ang pagbabahagi ng nagawa Niya para sa atin, sa personal. Mahirap makipagtalo laban sa personal na karanasan. Maaaring debatihin ng mga tao ang iyong teolohiya o ang iyong interpretasyon sa isang talata o kahit pa tuyain ang relihiyon sa pangkalahatan. Subalit kung masasabi ng isang tao na: "Minsa'y nawalan ako ng pag-asa ngunit ngayo'y may pag-asa na; dati'y puno ako ng pagkakasala ngunit ngayo'y may kapayapaan na; wala dating layunin ngunit ngayo'y mayroon ng layon," maging mga taong mapagduda ay naaapektuhan ng kapangyarihan ng ebanghelyo.

Bagaman may ilang mga taong maaaring makaranas ng bigla at dramatikong mga kombersyon gaya ng kay apostol Pablo sa Daan ng Damasco, mas madalas na ang pagbabalik-loob ay nangyayari samantalang ang isang tao ay may lumalagong pagkakilala sa kahalagahan ni Jesus, malalim na pagpapahalaga sa Kanyang kamangha-manghang biyaya, at sukdulang pagkadama ng pasasalamat para sa kaligtasang malaya Niyang iniaalok. Radikal na muling ipinopokus ni Cristo ang ating buhay. Ang pagsaksing ito ang kailangangÂ¬-kailangan at pinananabikan ng mundo.