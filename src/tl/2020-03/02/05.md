---
title:  Pagbabahagi ng Ating Karanasan
date:  08/07/2020
---

Sa Gawa 26, masusumpungan natin ang apostol Pablo na tumitindig bilang isang preso sa harapan ni Haring Agripa. Dito, tuwirang nagsasalita sa hari, ibinigay ni Pablo ang sarili niyang patotoo, nagsasalita tungkol sa kanyang buhay hindi lamang bilang isang tagausig ng mga tagasunod ni Jesus; kundi pagkatapos, matapos ang kanyang kombersyon, ang kanyang buhay bilang isang saksi kay Jesus at sa pangako ng muling pagkabuhay ng mga patay ('Gawa 26:8).

Nang si Pablo ay nagbalik-loob sa daang Damasco, nagsalita ang ating Panginoon sa Kanya at sinabi, " 'Sa layuning ito nagpakita ako sa iyo, upang italaga kang lingkod at maging saksi sa mga bagay na nakita mo sa akin at sa mga bagay na ipapakita ko pa sa iyo" (Gawa 26:16). Ang pagbabahagi ng ating pananampalataya ay laging isang masiglang karanasan. Ito'y pagkukuwento ng nagawa ni Cristo para sa atin nang nakaraan, ano ang ginagawa Niya sa ating buhay ngayon, at ano ang isasakatuparan Niya para sa atin sa kinabukasan.

Ang pagsaksi ay hindi kailanman tungkol sa atin. Ito'y palaging tungkol sa Kanya. Siya ang Diyos na nagpapatawad sa ating mga kasalanan, nagpapagaling sa ating mga karamdaman, nagkokorona sa atin ng maibiging kabutihan, at bumubusog sa atin ng mabubuting bagay (Awit 103:3-5). Ang pagsaksi ay simpleng pagbabahagi ng ating kuwento ng Kanyang kamangha-manghang biyaya. Ito'y isang patotoo ng ating personal na pakikipagtagpo sa Diyos na ito ng kamangha-manghang biyaya.

`Basahin ang 1 Juan 1:1-3 at ihambing ito sa Galacia 2:20. Ano ang nakikita mong pagkakatulad? Paanong ang karanasan ni Juan ay katulad ng kay Pablo?`

Bagaman may magkaibang karanasan sa buhay sina Juan at Pablo, pareho silang nagkaroon ng isang personal na pakikipagtagpo kay Jesus. Ang kanilang karanasan kay Jesus ay hindi mga nangyari sa isang partikular na panahon nakaraan at natapos na noon. Ito'y nagpapatuloy at araw-araw na karanasan ng pagkakatuwa sa Kanyang pag-ibig at paglalakad sa liwanag ng Kanyang katotohanan.

Ang pagbabalik-loob ba ay isang bagay ng nakaraan lamang? Tingnan ang pahayag ni Ellen White tungkol sa mga nag-iisip na ang kanilang nakaraang karanasan ng pagbabalik-loob lamang ang mahalaga: "Para bang, kung mayroon silang nalaman tungkol sa relihiyon nang minsan, wala na silang pangangailangang maging araw-araw na kombertido; ngunit dapat araw-araw tayo, bawat isa sa atin, na maging kombertido."â€”MANUSCRIPT RELEASES, vol. 4, p.46.

`Sa kabila ng anumang naging nakaraan mong karanasan, kahit pa makapangyarihan at dramatiko, bakit napakahalagang magkaroon ng isang relasyon sa Panginoon araw-araw, para madama ang Kanyang reyalidad at Kanyang kabutihan, at kapangyarihan araw-araw? Dalhin ang sagot mo sa klase sa Sabbath.`