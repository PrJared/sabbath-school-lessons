---
title:  Ang Nakapagbabagong Kapangyarihan ng Personal na Patotoo
date:  07/09/2020
---

Sina Juan at Santiago, mga anak na lalaki ni Zebedeo, ay kilala bilang" 'mga Anak ng Kulog'" (Marcos 3:17). Sa katunayan, si Jesus ang nagbigay ng kanilang palayaw. Ang isang ilustrasyon ng maapoy na disposisyon ni Juan ay nangyari nang si Jesus at ang Kanyang mga alagad ay naglalakbay pabagtas sa Samaria. Nang sinubukan nilang maghanap ng isang lugar na matutuluyan sa gabi, nakatagpo sila ng oposisyon dahil sa masamang pagpapalagay ng mga Samaritano laban sa mga Judio. Tinanggihan sila kahit ang pinakaabang matutuluyan.

Inakala nina Santiago at Juan na may solusyon sila sa problema. "At nang makita ito nina Santiago at Juan na Kanyang mga alagad ay sinabi nila, 'Panginoon, ibig mo bang kami ay magpababa ng apoy mula sa langit upang sila'y tupukin?" (Lucas 9.54). Sinumbatan ni Jesus ang magkapatid, at lahat sila'y tahimik na umalis sa nayon. Ang paraan ni Jesus ay paraan ng pag-ibig, hindi pamumuwersa.

Sa presensya ng pag-ibig ni Jesus, ang kapusukan at poot ni Juan ay nabago sa mapagkandiling pagmamahal at isang marahang maawaing epiritu. Sa unang liham ni Juan, ang salitang pag-ibig ay lumilitaw nang halos 40 beses; sa iba't ibang porma nito, lumilitaw itong 50 beses.

`Basahin ang 1 Juan 1:1-4, 1 Juan 3:1; 1 Juan 4:7-11; at 1 Juan 5:1-5. Ano ang sinasabi ng mga siping ito sa iyo tungkol sa patotoo ni Juan at sa mga pagbabagong nangyari sa kanyang buhay dahil sa kanyang pakikipag-usap kay Jesus?`

Mayroong walang hanggang prinsipyo na isang batas ng sansinukob. Ipinahayag na mabuti ni Ellen G. White itong prinsipyo sa mga salitang ito: "Ang paggamit ng puwersa ay salungat sa mga prinsiyo ng pamahalaan ng Diyos; Ninanais lamang Niya ang paglilingkod ng pag-ibig; at ang pag-ibig ay hindi mauutusan; ito'y hindi makukuha sa pamamagitan ng puwersa o awtoridad. Sa pamamagitan lamang ng pag-ibig nagigising ang pag-ibig." THE DESIRE OF AGES, p. 22.

Kapag natatalaga tayo kay Cristo, magliliwanag ang Kanyang pag-ibig sa atin tungo sa iba. Pinakadakilang patotoo ng Cristianismo ang isang nabagong buhay. Hindi ito nangangahulugan na hindi na tayo kailanman magkakamali at may mga panahon na hindi tayo nagiging daluyan ng pag-ibig at biyaya na dapat maging tayo. Subalit ito'y nangangahulugan nga na, nararapat, ang pag-Â¬ibig ni Cristo ay dadaloy mula sa ating buhay at magiging isang pagpapala sa mga nakapalibot sa atin.

`Gaano kabuti mo sinasalamin ang pag-ibig ni Cristo sa iba? Isiping mabuti ang mga implikasyon ng iyong sagot.`