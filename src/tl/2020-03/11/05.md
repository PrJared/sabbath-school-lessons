---
title:  Nagpapatotoo na May Katiyakan
date:  09/09/2020
---

`Basahin ang 1 Juan 5:11-13; Hebreo 10:19-22; at 1 Corinto 15:1, 2. Anong katiyakan ng buhay na walang hanggan ang ibinibigay ng mga Kasulatan sa atin na nagpapahintulot sa atin na magpatotoo sa ating kaligtasan kay Cristo na may katiyakan?`

Kung wala tayong personal na katiyakan ng kaligtasan kay Jesus, hindi posibleng ibahagi ito sa iba. Hindi natin maibabahagi ang wala sa atin mismo. May mga tapat na mga Cristiano na nabubuhay sa isang katayuan ng tuluy-tuloy na walang katiyakan, nag-aalinlangan kung sapat na ba ang kanilang kabutihan para maligtas. Gaya ng sinabi ng isang pantas at matandang mangangaral, "Kapag tumingin ako sa sarili, wala akong nakikitang posibilidad na maligtas. Kapag tumingin ako kay Jesus, wala akong nakikitang posibilidad na mawaglit." Ang salita ng Panginoon ay tumataginting na may katiyakan sa buong matagal na panahon," 'Kayo'y bumaling sa Akin, at kayo'y maliligtas, lahat ng dulo ng lupa! Sapagkat Ako'y Diyos, at walang iba liban sa Akin"' (Isaias 45:22).

Gusto ng Panginoon na magalak ang bawat isa sa atin sa kaligtasan na malaya Niyang iniaalok. Nananabik Siyang maranasan natin ang ibig sabihin na maging inaring-ganap sa pamamagitan ng Kanyang biyaya at maging malaya mula sa kahatulan na dala-dala ng kasalanan. Gaya ng sinasabi ni Pablo sa Roma 5, "Kaya't yamang tayo'y inaring-ganap sa pamamagitan ng pananampalataya, mayroon tayong kapayapaan sa Diyos sa pamamagitan ng ating Panginoong Jesu-Cristo" (Roma 5:1). Idinaragdag niya na maaari tayong magkaroon ng katiyakan na "Ngayon nga'y wala nang kahatulan sa mga na kay Cristo Jesus" (Roma 8:1). Pinatotohanan ng apostol Juan na "ang kinaroroonan ng Anak ay kinaroroonan ng buhay; ang hindi kinaroroonan ng Anak ng Diyos ay hindi kinaroroonan ng buhay" (1 Juan 5:12).

Kung tinanggap natin si Jesus sa pamamagitan ng pananampalataya, at Siya'y namumuhay sa ating mga puso sa pamamagitan ng Kanyang Banal na espiritu, ang kaloob ng walang hanggang buhay ay atin ngayon. Ito'y para sabihin na, minsang naranasan natin ang biyaya ng Diyos at ang kaligtasan kay Cristo, hinding-hindi natin ito mawawala (2 Pedro 2:18-22; Hebreo 3:6; Apocalipsis 3:5). Palagi tayong mayroong malayang pagpili na lumayo sa Kanya, subalit kapag isang beses na maranasan natin ang Kanyang pag-ibig at maunawaan ang lalim ng Kanyang sakripisyo, hinding-hindi tayo dapat pumiling lumayo sa Isang umiibig sa atin nang lubos. Araw-araw dapat tayong humanap ng mga oportunidad para maibahagi sa iba ang biyayang ibinigay sa atin kay Jesus.

`Mayroon ka bang katiyakan ng kaligtasan kay Jesus? Kung gayon, saan mo ito ibinabase? Bakit ka mayroong gayong katiyakan? Saan ito masusumpungan? Sa kabilang banda, kung hindi sigurado, bakit ka hindi sigurado? Paano ka makasusumpong ng katiyakang iyon?`