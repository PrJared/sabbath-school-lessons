---
title:  Inorganisa Para sa Paglilingkod
date:  01/09/2020
---

`Basahin ang 1 Corinto 12:12-25. Paanong nagbibigay ang katawan ng tao ng isang napakagaling na ilustrasyon ng paggawang magkakasama na may armonya sa maliliit na grupo? `

Hindi lamang ni Pablo inihahayag ang kahalagahan ng espirituwal na kaloob sa buhay ng iglesia, iminumungkahi rin niya ang isang modelo kung paano sila maoorganisa. Tinatalakay niya ang mga espirituwal na kaloob sa konteksto ng katawan ni Cristo at kung paano ito maaaring gumawa.

Nagpapahayag ang isang pag-aaral ng anatomiya at pisyolohiya na ang mga organo ng katawan ay inorganisa sa iba't ibang magkakaugnay na sistema. Bilang halimbawa, ang digestive, cardio-vascular, respiratory, at skeletal ay ilan lamang sa komplikadong sistema ng organo ng katawan. Ang mga espirituwal na kaloob ay gaya ng ibà't ibang bahagi ng katawan. Kumikilos ang mga ito nang pinakamabuti kapag nabuo sa isang sistema o grupo. Sa katunayan, sa karamihang kaso ay hindi makakilos ang mga ito na nag-iisa. Ang ating mga katawan ay hindi lamang isang grupo ng magkakahiwalay na organo na malayang ginagawa ang anumang ginagawa ng mga ito. Bawat kilos ng katawan ay binubuo sa isang mahigpit na pagkakataling sistema na gumagawang magkakasama tungo sa iisang mithiin.

Lahat ng ito'y nagsasabi sa atin ng tungkol sa kapaligiran kung saan pinakamabuting magagamit natin ang ating mga espirituwal na kaloob. Napakadaling panghinaan ng loob kapag tayo'y kumikilos nang nag-iisa, ngunit kapag tayo'y bahagi ng isang maliit na grupo na may mga taong magkakatulad ang mga interes at mithiin, masusumpungan natin na ang ating mga pagsisikap ay mas mabuting matutuon at lubos na mapalalaki.

Nagbibigay ang maliliit na grupo ng pinakamabuting kapaligiran para magamit ang mga espirituwal na kaloob at maaaring maging puso ng ministeryong pag-abot ng isang lokal na kongregasyon.

Binibigyang diin ni Ellen G. White ang kahalagahan ng maliliit na grupo sa mga mga salitang ito: "Ang pabubuo ng maliliit na pulutong bilang isang basehan ng Cristianong pagsisikap ay naipakita sa akin ng Isang Di-nagkakamali. Kung may malaking bilang sa iglesia, hayaang mabuo ang iglesia sa maliliit na pulutong, upang gumawa hindi lamang para sa mga kaanib ng iglesia, kundi para sa mga di-mananampalataya. Kung mayroon lamang dalawa o tatlong nakakikilala sa katotohanan sa isang lugar, hayaan silang mabuo sa isang pangkat ng manggagawa. Hayaan silang panatilihin ang kanilang bigkis ng pagkakaisa na di-nasisira, malapit na nagsasama sa pag-ibig at pagkakaisa, pinasisigla ang isa't isa para sumulong, bawat isa ay nagkakamit ng tapang at lakas mula sa pagtulong ng iba."— TESTIMONIES FOR THE CHURCH, vol. 7, pp. 21, 22.

Ang ministeryo ng maliit na grupo ay inordenahan ng Diyos para tulungan ang bawat kaanib ng iglesia na lumago sa espiritu, makaranas ng mainit na pagsasama-sama, at magamit ang kanilang ibinigay-ng-Diyos na mga kaloob sa paglilingkod.

`Pagbulayan ang pahayag ni Ellen G. White sa itaas. Analisahin ang bawat parirala nito. Paano maisasakatuparan ang banal na payong ito sa iyong iglesia?`