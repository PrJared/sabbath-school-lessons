---
title:  Pinasasaya si Jesus
date:  29/06/2020
---

May nagtanong na ba sa iyo, "Kumusta ang araw mo?" "Maayos ba ang lahat sa iyo ngayon?" Ano kaya kung itinanong mo ang mga ito sa Diyos? "Diyos, kumusta ang araw Mo?" Anong uri kaya ng tugon ang matatanggap mo? Maaaring ganito. "Naging lubhang mahirap ang araw Ko. Napuno ng luha ang Aking mga mata sa isang libong kampo ng mga takas na puno ng giniginaw, nagugutom, at umiiyak na mga bata. Lumakad Ako sa mga kalye ng siksikang mga lunsod ng mundo at lumuluha kasama ang mga walang tirahan at hikahos. Nadudurog ang puso Ko sa mga inabusong babae at takot na mga batang ipinagbili sa sekswal na pagkaalipin. Nasaksihan Ko ang pagpinsala ng gera, ang mga gumugunaw na epekto ng natural na mga sakuna at masakit na paghihirap sa nakapanghihinawa at nakamamatay na mga karamdaman." "Ngunit Diyos, mayroon po bang nakakapagpagalak sa Iyo? Mayroon po bang nakakapagpasaya sa Iyong puso? Mayroon po bang nakakapagpaawit sa Iyo?"

`Basahin ang Lucas 15:6, 7, 9, 10 at 22-24, 32. Paano nagtatapos ang mga kuwentong ito, at ano ang sinasabi ng mga pagtatapos na ito sa iyo tungkol sa Diyos?`

Buong langit ay nagsasaya kapag natatagpuan ang mga nawaglit. Sa isang mundong puno ng karamdaman, sakuna, at kamatayan, makapagdadala tayo ng galak sa puso ng Diyos sa pamamagitan ng pagbabahagi ng "mabuting balita" ng kaligtasan sa iba. Isa sa pinakamalaking mga motibasyon para ibahagi ang pag-ibig ni Cristo ay ang kaalaman na ang pagsaksi ay nagdadala ng kagalakan sa puso ng Diyos. Sa tuwing inihahayag natin ang Kanyang pagÂ¬ibig, ang buong langit ay umaawit.

`Basahin ang Sefanias 3:17. Ano ang tugon ng Panginoon kapag tinanggap natin ang Kanyang nagliligtas na biyaya?`

`Ipalagay ang tagpong ito. Bilang resulta ng Iyong pagsaksi may ilang lalaki o babae, o batang lalaki o babae ang tumatanggap kay Jesus bilang personal na Tagapagligtas. Nagagalak si Jesus. Buong langit ay nagsasambulat ng isang kagilagilalas na awit, at ang ating makapangyarihang Tagapagligtas ay nagagalak na may pag-awit para sa isang taong iyon. Anong mas nakapagpaparangal, mas nakalulugod, kaysa pagkaalam na ang pagsaksi mo ay nagbibigay galak sa puso ng Diyos sa isang mundo ng kalungkutan?`