---
title:  Naudyukan ng Pag-ibig
date:  02/07/2020
---

Sa linggong ito ay nagpokus tayo sa pagsagot sa tanong na, "Bakit sasaksi?" Natuklasan natin na habang ibinabahagi natin ang ating pananampalataya, ay mayroon tayong kagalakan ng pakikipagtulungan sa Diyos sa Kanyang misyon sa sanlibulan. Ang ating pagsaksi sa Kanyang pag-ibig ay nagbibigay sa mga tao ng mas malalaking oportunidad para sa kaligtasan, dahil mas malinaw nilang nakikita ang Kanyang biyaya at katotohanan.

Kasabay nito, ang pagsaksi ay isa rin sa mga paraan ng Diyos upang palaguin tayo sa espirituwalidad. Ang pagkabigong ibahagi ang nagawa ni Cristo para sa atin at maglingkod sa iba ay sumasakal sa tunay na espirituwal na buhay.

Inilalagay tayo ng pagsaksi na makaugnay sa puso Niyang nananabik na maligtas ang lahat ng sangkatauhan. Ito'y isang tugon ng pagsunod sa Kanyang utos. Sa liksyon ngayong araw ay pag-aaralan natin ang pinakadakilang motibasyon sa lahat para sa pagsaksi.

`Basahin ang 2 Corinto 5:14, 15, 18-20. Ano ang nag-udyok kay Pablo na danasin ang mga pagsubok, kapighatian, kagipitan, at kahirapan, alang-alang sa ebanghelyo? Paanong ang katulad nitong pag-uudyok ay magpapasigla sa ating paglilingkod kay Cristo?`

Ang apostol Pablo ay naudyukan ng pag-ibig. May mga bagay na gagawin mo para sa pag-ibig na gagawin mo lamang dahil dito. Nang ipinahayag ng apostol na "Ang pag-ibig ni Cristo ang humihimok sa amin," sinasalita niya ang isang walang hanggang katotohanan. Ang salitang humihimok ay nangangahulugang "humimok, pumilit, kumuntrol o labis na umudyok." Ang pag-ibig ni Cristo ang kumuntrol sa mga kilos ni Pablo at nag-udyok sa kanyang pagsaksi. May walang takot na layunin at matatag na isipan, ibinahagi niya ang panukala ng kaligtasan sa buong sanlibutan ng Mediteraneo.

"Dapat manahan ang pag-ibig sa puso. Ang isang lubusang Cristiano ay hinuhugot ang kanyang motibo ng kilos mula sa kanyang malalim na pusong¬pag-ibig para sa kanyang Panginoon. Pataas mula sa mga ugat ng kanyang damdamin para kay Cristo ay dumadaloy ang isang di-makasariling interes sa kanyang mga kapatid."—Ellen G. White, THE ADVENTIST HOME, p. 425.

Kapag tunay nating nakikilala ang malaking sakripisyong ginawa ni Cristo para sa atin, tayo'y mapupuspos ng Kanyang pag-ibig at mauudyokang ibahagi sa iba ang ginawa Niya para sa atin.

`Siyang lumalang ng lahat ng nilikha (ang mga kalawakan, bituin, hukbo ng mga anghel, buong kosmos, ibang daigdig) ay Siyang namatay sa krus para sa atin. Paanong ang nakamamanghang katotohanang ito'y hindi lilikha sa atin ng isang pag-ibig para sa Diyos at isang pagnanasa na ibahagi ang pag-ibig na iyon?`