---
title:  Paglalaan ng mga Oportunidad Para sa Kaligtasan
date:  28/06/2020
---

Naglalaan ang Diyos ng mga oportunidad araw-araw para makilala Siya ng mga tao kahit saan man sila. Kumikilos Siya sa kanilang mga puso sa pamamagitan ng Kanyang Banal na Espiritu. Inihahayag Niya ang Kanyang sarili sa kagandahan at pagiging komplikado ng natural na daigdig. Ang kalawakan, kaayusan, at pagkakaayon-ayon ng uniberso ay nagsasalita tungkol sa isang walang hanggang Diyos na may walang limitasyong karunungan at walang hanggang kapangyarihan. Isinasaayos Niya ang mga pangyayari o mga probidensya sa ating buhay upang ilapit tayo sa Kanyang sarili.

Bagaman inihahayag ng Diyos ang Kanyang sarili sa pamamagitan ng mga impresyon ng Kanyang Espiritu, ng mga kaluwalhatian ng kalikasan, at ng mga gawa ng probidensya, ang pinakamalinaw na pagpapahayag ng Kanyang pag-ibig ay masusumpungan sa buhay at ministeryo ni Jesu-Cristo. Sa tuwing ibinabahagi natin si Jesus sa iba, binibigyan natin sila ng pinakamabuting oportunidad para maligtas.

`Basahin ang Lucas 19:10 at ihambing ito sa Santiago 5:19, 20. Ano ang itinuturo ng ebanghelyo ni Lucas tungkol sa layunin ni Cristo sa pagparito sa lupa? Paano tayo nakikipagtulungan kay Cristo sa Kanyang gawain ng pagliligtas sa nawaglit?`

Ayon kay Santiago, "Ang nagpapanumbalik sa isang makasalanan mula sa pagkaligaw sa kanyang landas ay magliligtas ng kaluluwa mula sa kamatayan" (Santiago 5:20). Pinalalawak ng aklat ng Roma ang kaisipang ito. Sa Roma 1 at 2, parehong ang mga Hentil na nakakita ng rebelasyon ng Diyos sa kalikasan at ang mga Judio na nakatanggap ng propetikong rebelasyon sa Kasulatan ay waglit kung wala si Cristo. Sa Roma 3-5, ibinubunyag ng apostol na tanging sa biyaya lamang sa pamamagitan ng pananampalataya dumarating ang kaligtasan. Sa Roma 6-8, inilalarawan niya kung paanong ang biyayang nagbibigay-katuwiran sa bawat mananampalataya ay biyayang nagpapabanal din. Sa Roma 10, sinasabi niya na " 'ang lahat ng tumatawag sa pangalan ng Panginoon ay maliligtas'" (Roma 10:13), at pagkatapos ay ipinupunto niya na walang makatatawag kung hindi sila sumampalataya, at hindi makasasampalataya kung hindi sila nakarinig, at hindi sila makaririnig malibang may magsabi sa kanila. Tayo'y mga kawing ng Diyos sa plano ng kaligtasan upang abutin ang mga nawaglit na tao sa pamamagitan ng kaluwalhatian ng ebanghelyo.

`Hindi tayo sumasaksi para ibigay sa tao ang tanging pagkakataon para maligtas. Sumasaksi tayo para ibigay sa kanila ang pinakamabuti nilang pagkakataon. Ano ang papel natin sa plano ng Diyos na pagtubos sa sangkatauhan? Pag-isipan din ito: ilang mga tao na ang nakarinig ng ebanghelyo mula sa iyong mga labi?`