---
title:  Ang Mahalaga kay Jesus
date:  20/08/2020
---

Ang mensahe ni Jesus sa Kanyang mga alagad sa Mateo 24 na pinaghahalo ang mga pangyayari tungkol sa pagkawasak ng Jerusalem at ang mga araw bago ang Kanyang pagbabalik ay sinundan ng tatlong panghuling panahong talinghaga sa Mateo 25. Ang mga talinghagang ito'y bumabalangkas sa mga katangian ng karakter na talagang mahalaga kay Jesus para sa isang bayang naghihintay sa Kanyang ikalawang pagdating. Ang talinghaga ng sampung birhen ay nagdiriin ng kahalagahan ng isang tunay, mapaniniwalaan, puspos-¬ng-Espiritung buhay. Ang talinghaga ng sampung talento ay nagbibigay-¬liwanag sa kahalagahan ng may katapatang paggamit ng mga kaloob na ibinigay ng Diyos sa bawat isa sa atin. Ang talinghaga ng tupa at mga kambing ay naghahayag na ang tunay na Cristianismo ay talagang naglilingkod sa mga pangangailangan ng mga dinala ng Diyos sa ating buhay bawat araw.

`Basahin ang Mateo 25:31-46. Paano inilalarawan ni Jesus ang tunay na Cristianismo? Ilista ang mga dako ng paglilingkod na sinasabi ng siping ito.`

Bagaman nagsasalita ang talinghagang ito sa pagtugon sa tunay na pisikal na pangangailangan ng tao—isang aspekto ng kuwento na hindi natin dapat pabayaan—posible kayang mayroon pang mas higit na naririto? May nakatagong pagkagutom at pagkauhaw para kay Jesus sa mga kaluluwa ng taong nananabik na mabigyang-kasiyahan (Juan 6:35; Juan 4:13, 14). Lahat tayo'y mga estrangherong nananabik para sa tahanan hanggang ating matuklasan ang ating tunay na pagkakilanlan kay Cristo (Efeso 2:12, 13, 19). Tayo'y espirituwal na mga hubad hanggang madamtan ng Kanyang katuwiran (Apocalipsis 3:18; Apocalipsis 19:7, 8).

Madalas na inilarawan ng mga propeta ng Lumang Tipan ang kalagayan ng tao bilang isang may karamdamang walang pag-asa (Isaias 1:5; Jeremias 30:12-15). Ang karamdaman ng kasalanan ay nakamamatay, ngunit itinuturo tayo ng propeta sa lunas. "' Sapagkat panunumbalikin ko sa iyo ang kalusugan, at pagagalingin ko ang iyong mga sugat, sabi ng PANGINOON" (Jeremias 30:17). Si Jesus ang lunas sa nagbabanta-sa-buhay na karamdaman ng ating kaluluwa.

Ang talinghaga ng tupa at ng mga kambing ay nagpapayo sa atin na sapatan ang pisikal na pangangailangan ng mga nakapalibot sa atin, ngunit higit pa ang nagagawa nito. Ito'y ang kuwento ni Cristo na sinasapatan ang pinakamalalapit na pangangailangan ng kaluluwa, at ito'y Kanyang paanyaya para makipagtuwang sa Kanya sa paglilingkod sa mga nasa palibot natin. Ang mamuhay sa buhay na nakasentro sa sarili at pagpapabaya sa pisikal, mental, emosyunal, at espirituwal na mga pangangailangan ng iba ay maaaring magbunsod sa walang hanggang pagkawaglit. Sa talinghaga, ang mga nagbigay ng kanilang buhay para sa mga bagay na higit sa kanilang sarili ay pinapurihan ng kanilang Panginoon at tinanggap sa walang hanggan, samantalang yung makasariling ipinagpatuloy ang sarili nilang panukala at pinabayaan ang mga pangangailangan ng iba ay hinatulan ng kanilang Panginoon.