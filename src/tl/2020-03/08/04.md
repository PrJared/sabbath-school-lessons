---
title:  'Ang Ministeryo ng Pagpapagaling ni Jesus: Unang Bahagi'
date:  18/08/2020
---

Ang paraan ng ebanghelismo ng ating Panginoon ay lumalagpas sa isinaulong mga talumpati at de-latang pagtatanghal; ito'y mayaman at masigla kagaya ng buhay mismo. Araw-araw ay kasa-kasama natin ang mga taong mayroon ang lahat ng uri ng pangangailangan: pisikal, mental, emosyonal, at espirituwal. Sabik si Cristo na masapatan ang mga pangangailangang iyon sa pamamagitan natin samantalang ipinapakita natin ang malasakit para sa kalungkutan, kadalamhatian, at kapighatian ng tao, at samantalang ipinapakita natin ang isang interes sa kanilang mga kagalakan, pag-asa, at pangarap.

Naglingkod si Jesus sa mga naramdamang pangangailangan ng mga tao upang maaari Niyang masapatan sa huli ang kanilang pinakamalalim na mga pangangailangan. Ang isang napansing pangangailangan ay isang bahagi ng buhay kung saan naramdaman na ng mga tao na hindi nila kayang lutasin ang mga problema sa mga sarili nila. Ito'y maaaring pangangailangan na tumigil sa paninigarilyo, magbawas ng timbang, pasimulan ang mas mabuting pagkain, o bawasan ang istres. Ito'y maaaring pangangailangan para sa pagkain, pabahay, o pangangalagang medikal. Ito'y maaaring pangangailangan ng pagpapayo para sa pag-aasawa o pamilya.

Ang isang pangunahing pangangailangan, gayunman, ay ang higit na kailangan ng taoâ€”ang pangangailangan sa isang personal na relasyon sa Diyos at ang pagkakatanto na ang kanilang buhay ay may walang hanggang kabuluhan. Ang muling pagkakasundo sa Diyos sa isang wasak na sanlibutan ang ating pangunahing pangangailangan.

`Basahin ang mga kuwento ng paralitiko sa Mateo 9:1-7 at ng babaeng dinudugo sa Marcos 5:25-34. Anong mga pagpapahiwatig ang mayroon tayo sa dalawang kuwentong ito na iniuugnay ni Jesus ang pisikal na pagpapagaling sa pagsasapat sa pangunahing pangangailangan sa muling pagkakasundo sa Diyos?`

Kasama sa ministeryo ng pagpapagaling ni Cristo ang higit pa sa piskal at emosyonal na pagpapagaling. Inasam ni Jesus na maranasan ng mga tao ang kabuuan na binasag ng kasiraan ng kasalanan. Para kay Cristo, ang pisikal na pagpapagaling na walang espirituwal na pagpapagaling ay di-kumpleto. Kung ang pag-ibig ng Diyos ang nag-uudyok sa atin na naisin ang isang piskal at emosyonal na ikabubuti ng isang tao, mag-uudyok din ito sa atin nang higit pa upang naisin ang espirituwal na ikabubuti ng taong iyon upang siya'y makapamuhay sa pinakalubusan dito at sa buong walang hanggan. Matapos ang lahat, bawat taong pinagaling ni Jesus ay namatay sa bandang huli. Kaya, ang tunay nilang kailangan, na pinakamahalaga sa lahat, ay espirituwal, hindi ba?

`Anong mga uri ng mga pagkukusa ang maaaring dalahin ng ating iglesia sa ating komunidad para masapatan ang mga pangangailangan ng tao at maipakita na talagang nagmamalasakit tayo sa kanila. Isipin ang tungkol sa mga tao sa inyong komunidad. Ano ang ginagawa ng iyong iglesia para makagawa ng pagkakaiba sa buhay ng mga tao?`