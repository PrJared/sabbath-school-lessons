---
title:  Ang Saloobin ni Jesus sa mga tao
date:  16/08/2020
---

Palaging naghahanap si Jesus ng mabuti sa iba. Inilalabas Niya ang pinakamabuti sa kanila. Isa sa mga kritisismo ng mga lider ng relihiyon kay Jesus noong panahon ay " 'tinatanggap ng taong ito ang mga makasalanan at kumakaing kasalo nila" (Lucas 15:2). Nababahala sila dahil nakikisama Siya sa "mga hindi maka-Diyos." Ang pananaw nila sa relihiyon ay isang paghihiwalay sa halip na pakikipag-ugnayan. Nagulat sila nang sinabi ni Jesus tungkol sa sarili, " 'Sapagkat hindi Ako pumarito upang tawagin ang mga matuwid, kundi ang mga makasalanan'" (Mateo 9:13).

Ang relihiyon ng mga Eskriba, Fariseo, at Saduceo ay isang pag-iwas. Iniisip nilang, "Gawin ang lahat na magagawa mo para hindi mahawaan ng kasalanan." Ang turo ni Jesus ay buong dramatikong naiiba. Tumalon Siya sa hukay ng ahas ng isang sanlibutan upang tubusin ito, hindi para iwasan ito. Siya ang" 'ilaw ng sanlibutan'" (Juan 8:12).

`Basahin ang Mateo 5:13, 14. Anong dalawang paglalarawan ang ginamit ni Jesus para ilarawan ang Kanyang mga tagasunod? Bakit Niya ginamit sa palagay mo ang mga espesipikong ilustrasyon na iyon? Tingnan din ang Juan 1:9; Juan 12:46; Filipos 2:15.`

Asin ang isa sa mga pinakamahalagang pinagkukunan sa sinaunang daigdig. Ito'y sukdulang mahalaga, at may panahong ginamit ito ng mga hukbong Romano bilang pera. Ito'y isang simbolo ng malaking kayamanan. Ginamit din ito para ipreserba at timplahan ang pagkain. Nang ginamit in Jesus ang ilustrasyon ng asin para maging simbolo ng Kanyang mga tagasunod, talagang sinasabi Niya na ang tunay na kayamanan ng sanlibutan ay hindi ang pinakamakakapangyarihan at pinakamayayamang tao ng mundo. Ang tunay na yaman ng mundo ay mga natatalagang Cristiano na gumagawa ng pagkakaiba para sa kaharian ng Diyos. Ang kanilang maiibiging gawa ng di-makasariling paglilingkod ay nagpapanatili ng kabutihan ng daigdig at nagpapalasa sa kapaligiran nito.

Ang ikalawang ilustrasyong ginamit ni Jesus (sa Mateo 5:14) ay ang " 'ilaw ng sanlibutan.' " Hindi iniiwasan ng liwanag ang kadiliman. Nagliliwanag ito sa kadiliman. Hindi ito humuhiwalay mula sa kadiliman. Tumatagos ito sa kadiliman, ginagawang liwanag ang kadiliman. Ang mga tagasunod ni Jesus ay dapat tumagos sa kadiliman ng mundong ito sa kanilang mga kapitbahayan, nayon, bayan, at lunsod upang liwanagan ang mga ito ng kaluwalhatian ng Diyos.

`Pagkatapos isaalang-alang ang mga salita ut Jesus sa Juan 17:15-18, paano natin dapat unawain ang ideya ng paghihiwalay mula sa sanlibutan at pag-iwas sa sanlibutan? Magkapareho ba ang mga ito? Anong ibig sabihin ni Jesus nang nanalangin Siya na ang Kanyang mga tagasunod ay magiging mga nasa sanlibutan ngunit hindi nabibilang sa sanlibutan? Paano natin iyon gagawin?`