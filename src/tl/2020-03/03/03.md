---
title:  Isang Liksyon sa Pagtanggap
date:  13/07/2020
---

Sa pamamagitan ng paghahalimbawa para sa kanila ng kahulugan ng pagtingin sa bawat tao mula sa isang bagong pananaw, tinuruan ni Jesus ang Kanyang mga alagad kung paano titingnan ang tao sa pamamagitan ng mga mata ng langit. Ang pananaw Niya sa tao ay radikal. Nakita Niya sila, hindi kung ano sila kundi kung ano ang maaaring maging sila. Sa lahat ng Kanyang pakikitungo sa tao, tinarato Niya silang may dignidad at paggalang. Madalas na ginugulat Niya ang Kanyang mga alagad sa paraang tinarato Niya ang tao. Ito'y lalo nang totoo sa Kanyang pakikipag-usap sa Samaritana.

Ginagawa ng THE ARCHAEOLOGICAL STUDY BIBLE itong kawili-wiling obserbasyon tungkol sa relasyon sa pagitan ng mga Judio at ng mga Samaritano: "Ang hidwaan sa pagitan ng mga Samaritano at ang mga taga-Judea at nagmumula pa sa unang panahon. Ayon sa 2 Hari 17 ang mga Samaritano ay mga inapo ng mga tao sa Mesopotamia na puwersahang pinatira sa mga lupain ng hilagang Israel ng hari ng Asiria bilang bunga ng pagkakatapon ng 722 B.C. Isinama nila ang pagsamba kay Yahweh sa mga praktis na may halong pagsamba sa diyus-diyosan."—THE ARCHAEOLOGICAL STUDY BIBLE (Zondervan Publishing, 2005), p. 1727. Bilang karagdagan sa mga praktis na may halong pagsamba sa diyus-diyosan, nagtatag sila ng isang karibal na pagkapari at isang karibal na templo sa bundok ng Gerizim. Isinasaalang-alang ang ganitong teolohikal na pagkaka-iba sa mga Samaritano, ang mga alagad ay maaaring nalito nang pinili ni Jesus ang daang Samaritano patungong Galilea. Nagulat sila nang hindi pinahintulutan ni Jesus ang sarili na masama sa isang relihiyosong pagtatalo. Tuwirang umapela siya sa pananabik ng Samaritana para sa pagtanggap, pag-ibig, at pagpapatawad.

`Basahin ang Juan 4:3-34. Paano nilapitan ni Jesus ang Samaritana? Ano ang tugon ng babae sa pakikipag-usap ni Cristo sa kanya? Ano ang tugon ng mga alagad sa karanasang ito, at paano pinalawak ni Jesus ang kanilang paningin?`

Ang walang hanggang liksyon na kinasabikang ituro ni Jesus sa Kanyang mga alagad at sa bawat isa sa atin ay ganito lamang: "Ang mga may Espiritu ni Cristo ay makikita ang lahat ng tao sa mga mata ng banal na kaawaan."¬Ellen G. White, THE SIGNS OF THE TIMES, Hunyo 20, 1892.

`Sino ang mga tao na, dahil sa impluwensya ng sarili mong kultura at lipunan, ay nakahilig kang tingnan nang mapanghamak o may kakulangan ng paggalang? Bakit dapat mong baguhin ang iyong saloobin, at paano mangyayari ang pagbabagong iyon?`