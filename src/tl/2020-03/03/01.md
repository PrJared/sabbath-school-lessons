---
title:  Pagtingin sa Tao sa Pamamagitan ng mga Mata ni Jesus
date:  11/07/2020
---

### Basahin Para sa Pag-aaral sa Linggong Ito
Marcos 8:22-26; Juan 4:3-34; Juan 1:40, 41; Marcos 12:28-34; Lucas 23:39-43; Gawa 8:26-38.

> <p>Talatang Sauluhin</p>
> " Sinabi niya sa kanila, "Sumunod kayo sa akin at gagawin ko kayong mga mamamalakaya ng mga tao'"  (Mateo 4:19).

Si Jesus ay ang dalubhasang tagahikayat ng kaluluwa. Sa pamamagitan ng panonood sa kung paano gumawa si Jesus sa mga tao, natututuhan natin kung paano aakayin ang iba sa isang kaalaman ng kaligtasan sa pamamagitan ni Jesu-Cristo. Naglalakbay kasama Niya sa nagsisiksikang mga kalsada ng Jerusalem, sa maalikabok na daan ng Judea, at sa madamong libis ng mga burol ng Galilea, matutuklasan natin kung paano Niya inihayag ang mga prinsipyo ng kaharian para hanapin ang mga kaluluwa.

Nakita ni Jesus ang lahat ng mga lalaki at babae na maaaring mahikayat para sa Kanyang kaharian. Nakita Niya ang bawat isa sa mga mata ng banal na kaawaan. Nakita Niya si Pedro hindi bilang magaspang at maingay na mangingisda kundi bilang makapangyarihang mangangaral ng ebanghelyo. Nakita Niya si Santiago at Juan hindi bilang maiinitin ang ulo at mapupusok na mga tampalasan kundi bilang masisiglang tagaproklama ng Kanyang biyaya. Nakita Niya ang malalim na pananabik para sa tunay na pag-ibig at pagtanggap sa mga puso ni Maria Magdalena, ang babaeng Samaritana, at ang babaeng inaagasan. Nakita Niya si Tomas hindi bilang mapangutyang mapaghinala kundi bilang isang may matatapat na tanong. Kahiman sila'y Judio o Hentil, lalaki o babae, isang magnanakaw sa krus, isang senturion, o isang inalihan ng demonyong baliw, nakita ni Jesus ang kanilang ibinigay-ng-Diyos na potensyal at tiningnan sila sa pamamagitan ng mga mata ng kaligtasan.