---
title:  Ang Ikalawang Paghipo
date:  12/07/2020
---

Mayroon lamang iisang himala sa buong Biblia na gumawa si Jesus sa dalawang hakbang. Ito ang pagpapagaling ng bulag na lalaki sa Bethsaida. Nagbibigay ang kuwentong ito ng panghabang panahong liksyon para sa iglesia ni Cristo ngayon. Inilalarawan nito ang panukala ng Diyos ng paggamit ng bawat mananampalataya para dalahin ang isa pa kay Jesus. Sinasabi ng Kasulatan, "Dumating sila sa Bethsaida. At dinala nila sa kanya ang isang lalaking bulag at ipinakiusap na kanyang hipuin siya" (Marcos 8:22). Ang dalawang susing salita rito ay "dinala" at "ipinakiusap." Hindi dumating ang bulag na lalaki na nagÂ¬iisa. Nakita ng mga kaibigan niya ang kanyang pangangailangan at dinala siya. Maaaring wala siyang malaking pananampalataya, subalit mayroon ang mga kaibigan. Naniwala silang pagagalingin ni Jesus ang pagkabulag ng lalaking ito.

May mga halos 25 naiibang mga himala sa Bagong Tipan na ginawa ni Jesus. Sa higit kalahati, isang kamag-anak o kaibigan ang nagdadala sa tao kay Jesus para sa pagpapagaling. Maraming tao ang hinding-hindi lalapit kay Jesus malibang may isang may pananampalataya ang magdadala sa kanila. Ang ating papel ay maging isang "tagapagpakilala" at dalhin ang tao kay Jesus.

Ang ikalawang salita na nararapat sa ating pagsasaalang-alang sa Marcos 8:22 ay ang salitang ipinakiusap. Maaari itong mangahulugang "ipagmakaawa, ipamanhik, o humikayat." Nagpapahiwatig ito ng isang mas malambot, mas mabait, mas marahang apila kaysa isang malakas at maingay na utos. Ang mga kaibigan ng lalaking ito ay umapelang mabuti kay Jesus, naniniwalang mayroon Siyang pagnanasa at kapangyarihan para tulungan ang lalaking ito. Ang lalaki ay maaaring walang pananampalatayang mapapagaling siya ni Jesus, subalit ang mayroon ay ang kanyang mga kaibigan. Kung minsan dapat nating dalhin ang iba kay Jesus sa mga pakpak ng ating pananampalataya.

`Basahin ang Marcos 8:22-26. Bakit sa palagay mo pinagaling Niya ang bulag na lalaki sa dalawang hakbang? Anong mga liksyon ang taglay ng kuwentong ito para sa atin ngayon bilang mga saksi para kay Jesus?`

Posible kayang hindi rin natin malinaw na nakikita ang tao? Nakikita kaya natin sila kung minsan na mas gaya ng "naglalakad na mga punungkahoy" sa malalabong malaaninong porma sa halip na mga kandidato para sa kaharian ng Diyos? Ano sa palagay mo ang umaakay sa atin kung minsan para hindi makita ang tao nang buong linaw?

`Bukod sa kitang-kitang liksyon tungkol sa kung paano tayo ginagamit ng Diyos para abutin ang tao, ano pa ang matututuhan natin mula sa kuwentong ito? Ano ang maaaring ituro nito sa atin, halimbawa, tungkol sa kung paanong ang medikal at ang espirituwal ay maaaring magkabahagi sa pagpapagaling at sa ministeryo sa nawaglit?`