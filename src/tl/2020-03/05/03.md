---
title:  Isang Nabigyang-kapangyarihang Iglesia
date:  27/07/2020
---

Ang aklat ng Mga Gawa ay tinatawag na, "Ang mga Gawa ng Banal na Espiritu." Ito'y isang kawili-wiling pakikipagsapalaran sa pagsaksi, proklamasyon ng ebanghelyo, at paglago ng iglesia. Ang Mga Gawa ay ang kuwento ng mga natatalagang mananampalataya, napuspos ng Banal na Espiritu, na inaapektuhan ang sanlibutan para kay Cristo Sila'y lubos na nakadepende sa Banal na Espiritu para magampanan ang kahima-himalang mga resulta. Sa kanila ay may halimbawa ng magagawa ng Banal na Espiritu sa pamamagitan ng lalaki at babae na lubos na natatalaga sa Kanya.

`Basahin ang Gawa 2:41, 42; Gawa 4:4, 31; Gawa 5:14, 42; Gawa 6:7; at Gawa 16:5. Ano ang pinakanagpapahanga sa iyo tungkol sa mga siping ito? Ano ang mensaheng gusto ni Lucas, ang may-akda ng Mga Gawa, na ibahagi sa pamamagitan ng pagtatala ng gayong katuling paglago?`

Ang layon ni Lucas sa pagsulat ng aklat ng Mga Gawa ay para ibahagi sa bawat bumabasa ang ministeryo ng Banal na Espiritu sa unang iglesia.

Pansinin din na hindi siya atubili sa paggamit ng mga numero para sukatin ang kilos ng Espiritu sa unang siglo. Ibig sabihin, binibilang niya ang mga bautismo. Sa Gawa 2:41, idiniriin niya ang katotohanang 3,000 ang nabautismuhan sa isang araw at sa isang lugar. Sa Gawa 4:4, nagsasalita siya ng 5,000 lalaki na nabautismuhan. Sa Gawa 5:14, maraming tao ang lumapit sa Panginoon at nabautismuhan.

Kahit na ito'y isang indibidwal gaya ni Lydia, ang tagapamahala ng bilangguan sa Filipos, isang inalihan-ng-demonyong alipin na batang babae, o ang eunukong taga-Etiopia, pinansin ni Lucas at itinala ang pagkilos ng Banal na Espiritu sa mga puso ng mga taong ito. Ang mahalagang punto rito ay sa likod ng bawat malalaking numero ay mga indibidwal na tao, bawat isa ay anak ng Diyos na ikinamatayan ni Cristo. Oo, gusto natin ang malalaking bilang, subalit sa wakas, ang pagsaksi ay kadalasang paisa-isang pagsisikap.

Para padaliin ang mabilis na paglago ng iglesia sa Bagong Tipan, itinanim ang mga bagong iglesia. Isa sa mga dahilan kung bakit lumagong napakabilis ang unang iglesia ay sapagkat ang iglesia ay patuloy na nababagong-muli sa pamamagitan ng pagtatanim ng mga bagong iglesia. Ano ngang isang mahalagang mensahe para sa atin ngayon.

`Ang pangunahing pokus ng iglesia sa Bagong Tipan ay misyon. Paano natin matitiyak na, sa puso ng lahat ng ginagawa natin sa ating lokal na iglesia, ang misyon ay laging nasa sentro?`