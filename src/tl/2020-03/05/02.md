---
title:  Si Jesus at ang Pangako ng Banal na Espiritu
date:  26/07/2020
---

Kasama ng pangako ng Banal na Espiritu, nasapatan ni Jesus ang pagkabahala ng mga alagad tungkol sa Kanyang pag-iwan sa kanila at pagbabalik sa langit. " 'Makakabuti sa inyo na Ako'y umalis, sapagkat kung hindi Ako aalis, ang Mang-aaliw ay hindi darating sa inyo. Ngunit kung Ako'y umalis, siya'y susuguin Ko sa inyo'" (Juan 16:7). Ang Griyegong salita para sa "kaagapay" ay parakletos. Ito'y tumutukoy sa "isa na sumasatabi" para sa layunin ng pagtulong. Isa sa mga pangunahing tungkulin ng Banal na Espiritu ay ang tabihan ang lahat ng mananampalataya para bigyang-kapangyarihan at gabayan sila sa kanilang mga gawaing pagsaksi. Kapag tayo'y sumaksi para kay Jesus, hindi tayo nag-iisa. Ang Banal na Espiritu ay nasa tabi natin para gabayan tayo sa mga tapat-na-pusong naghahanap. Inihahanda Niya ang kanilang puso bago pa natin sila makakatagpo. Ginagabayan Niya ang ating mga salita, naghahatid ng matibay na paniniwala sa isip ng mga naghahanap, at nagpapalakas sa kanila upang tumugon sa Kanyang mga pag-uudyok.

`Basahin ang Juan 15:26, 27 at Juan 16:8. Ano ang sinasabi sa atin ng mga talatang ito tungkol sa papel ng Banal na Espiritu sa pagsaksi?`

Nagpapatotoo o sumasaksi ang Banal na Espiritu kay Jesus. Ang Kanyang sukdulang mithiin ay, akayin ang maraming tao kay Jesus hangga't maaari. Ang Kanyang misyon ay para luwalhatiin si Jesus. Sa papel na ito, dinadala Niya sa matibay na paniniwala ang lahat ng mananampalataya sa kanilang reponsibilidad para sumaksi. Binubuksan Niya ang ating mga mata para makita ang mga posibilidad sa mga taong nakapalibot sa atin at gumagawa sa likuran ng mga tagpo upang makalikha ng isang kahandaang tumanggap sa mensahe ng ebanghelyo.

Malinaw itong sinasabi ng Ebanghelyo ni Juan. Kanyang "susumbatan ang sanlibutan tungkol sa kasalanan" (Juan 16:8). Sa ibang salita, kumikilos Siya sa mga puso upang magdala ng isang lumalalim na pagkadama ng pagkakalayo mula sa Diyos at ang pangangailangan ng pagsisisi. Sinusumbatan din Niya ang sanlibutan ng katuwiran Hindi lamang ipinapakita ng Banal na Espiritu ang kasalanan, tinuturuan din tayo sa katuwiran. Inihahayag Niya ang kadakilaan ng katuwiran ni Jesus kataliwas na sarili nating karumihan. Ang papel ng Banal na Espiritu ay hindi lamang para ipakilala kung gaano tayo kasama; ito'y para ihayag kung gaano kabuti, gaano kabait, gaano kamaawain, at gaano kamaibigin si Jesus at upang hubugin tayo sa Kanyang larawan.

Ang pagsaksi ay simpleng pakikipagtulungan sa Banal na Espiritu para luwalhatiin si Jesus. Sa kapangyarihan ng Espiritu at sa ilalim ng Kanyang gabay, nagpapatotoo tayo nitong kamangha-manghang Cristo na bumago sa ating buhay.

`Sa kagustuhan nating gumawa para sa mga kaluluwa, bakit dapat natin laging tatandaan na hindi natin magagawa ang pagpapaniwala, kundi tanging Banal na Espiritu lamang ang makagagawa?`