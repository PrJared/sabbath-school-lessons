---
title:  Ang Banal  na Espiritu at Pagsaksi
date:  28/07/2020
---

Sa buong aklat ng Mga Gawa, ang Banal na Espiritu ay makapangyarihang naroroon. Naglingkod Siya sa at sa pamamagitan ng mga mananampalataya samantalang sumasaksi sila para sa kanilang Panginoon sa isang sari-saring mga paraan. Pinalakas Niya sila para harapin ang mga pagsubok at hamon ng pagsasaksi sa isang salungat na kultura. Inakay Niya sila para maging mga tapatÂ¬-na-pusong naghahanap ng katotohanan. Inihanda Niya ang mga puso ng mga tao sa buong lunsod bago pa dumating ang mga mananampalataya sa mga lunsod na iyon. Binuksan Niya ang mga pinto ng oportunidad na hindi nila kailanman pinangarap at binigyang-kapangyarihan ang kanilang mga salita at kilos.

`Basahin ang Gawa 7:55; Gawa 8:29; Gawa 11:15; Gawa 15:28, 29; at Gawa 16:6-10. Paano naglingkod ang Banal na Espiritu sa mga sumasaksing alagad sa bawat isa sa mga karanasang inilista sa mga talatang ito ng Biblia? Sa ibang salita, ano ang ilan sa mga iba't ibang bagay na ginawa ng Banal na Espiritu sa mga sitwasyong ito?`

Ang iba't ibang ministeryo ng Banal na Espiritu sa unang siglo ay tunay na kamangha-mangha. Ang mga karanasan sa itaas ay isa lamang patikim ng Kanyang pagkilos. Pinalakas Niya si Esteban upang sumaksi para sa kanyang Panginoon sa harap ng isang walang awa at wala-sa-kontrol na nagkakagulong mga taong binabato siya hanggang kamatayan. Mahimalang ginabayan Niya si Felipe sa isang maimpluwensya at naghahanap-ng-katotohanang taga-Etiopia para buksan ang kontinente ng Afrika para sa Ebanghelyo. Binigyan Niya si Pedro ng isang nagpapatibay na tanda nang ang mga mananampalatayang Hentil ay tumanggap din ng kaloob ng Banal na Espiritu. Dinala Niyang magkakasama ang iglesia sa pagkakaisa sa isang panahon nang ito'y maaaring napakadaling mahati sa isyu ng pagtutuli, at binuksan Niya ang buong kontinente ng Europa para sa pangangaral ng ebanghelyo sa pamamagitan ni apostol Pablo.

Ang Banal na Espiritu ay aktibo sa iglesia ng Bagong Tipan at aktibo sa buhay ng iglesia ngayon. Nananabik Siyang bigyang-kapangyarihan tayo, palakasin tayo, turuan tayo, gabayan tayo, pag-isahin tayo, at isugo tayo sa pinakamahalagang misyon sa sanlibutan, na pag-aakay sa mga lalaki at babae kay Jesus at sa Kanyang katotohanan. Ang puntong dapat nating tandaan ay Siya pa rin ay aktibo at gumagawa pa rin ngayon, gaya nang Siya ay aktibo sa panahon ng mga apostol at ang unang iglesia.

`Anong magagawa natin, araw-araw, upang gawin ang ating mga sarili na lalong maging bukas at palasunod sa kapangyarihan ng Banal na Espiritu sa sarili nating mga buhay? Ano ang mga tamang uri ng pagpili na tutulong sa Kanya upang gumawa sa atin at sa pamamagitan natin?`