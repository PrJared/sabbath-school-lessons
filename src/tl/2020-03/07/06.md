---
title:  Pagbabahagi ng Salita
date:  13/08/2020
---

Dapat ibahagi ang mabuting balita. Isipin ang mga panahon sa buhay mo na natuwa ka sa mabuting balita. Maaaring ito ang araw kung saan ikaw ay nakipagkasundong ikasal, pagkapanganak ng isang bata, isang bagong trabaho, o pagkakabili ng isang bagong kotse o bahay. Masyado kang tuwang-tuwa na hindi ka mapakaling ibahagi ito.

Kahanga-hangang ibahagi ang ating kagalakan sa iba, ngunit ang pinakamabuting balita sa buong sansinukob ay ang kuwento ni Jesus. Kapag nakatuklas tayo ng mga bagong kaalaman sa Kanyang salita tungkol sa kaligtasan na mayroon kay Cristo, aapaw sa kagalakan ang ating mga puso, at aasamin nating magsabi sa iba pa. Nang tinangkang pahintuin ng mga awtoridad ng relihiyon ang pangangaral ng mga apostol, sinabi ni Pedro, ' Sapagkat hindi maaaring hindi namin sabihin ang aming nakita at narinig" (Gawa 4:20).

"Hindi magtatagal kapag may lumapit kay Cristo na ipapanganak sa kanyang puso ang isang pagnanasang ipaalam sa iba kung ano ngang isang pinakamamahal na kaibigan ang nasumpungan niya kay Jesus; ang nagliligtas at nagpapabanal na katotohanan ay hindi masasarahan sa kanyang puso. Kung tayo'y nadamitan ng katuwiran ni Cristo at napuspos ng kagalakan ng Kanyang nananahang Espiritu, hindi tayo makapananahimik."â€”Ellen G. White, STEPS TO CHRIST, p. 78.

Sa Roma 1:14-16, isinulat ni Pablo: "Ako'y may pananagutan sa mga Griyego at sa mga barbaro, sa marurunong at gayundin sa mga mangmang. Kaya't sa ganang akin, nasasabik din akong ipangaral ang ebanghelyo sa inyong mga nasa Roma."

Hinding-hindi napagod ang apostol Pablo sa pagsasabi ng kanyang kuwento ng pagbabalik-loob. Umaapaw sa kanyang puso ang kagalakan kay Jesus. Para sa kanya ang mabuting balita ay dapat ibinabahagi, at hindi niya kakayahing manahimik.

`Anong mahahalagang prinsipyo tungkol sa pagbabahagi ng Salita ng Diyos ang ibinibigay sa atin ng Isaias 50:4, Eclesiastes 3:1, at 2 Timoteo 4:2?`

Sa ating pagsuko ng ating buhay kay Cristo at sa Kanyang paglilingkod, bubuksan Niya ang mga pinto ng pagkakataon para sa atin na "sabihin ang salita na napapanahon" o sa tamang panahon sa mga taong ang puso'y Kanyang binuksan. Sa lahat ng ating pagsaksi, dapat nating isaisip ang tatlong biblikal na prinsipyo: anong sasabihin natin, paano natin ito sasabihin, at kailan natin ito sasabihin.

`Sino ang ilan sa mga taong kakontak mo, at paano ka magiging isang mas mabuting saksi sa kanila?`