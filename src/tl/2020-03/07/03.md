---
title:  Ang Malikhaing Kapangyarihan ng Salita ng Diyos
date:  10/08/2020
---

`Ihambing ang Hebreo 1:1-3, Hebreo 4:12, at Awit 33:6, 9. Ano ang sinasabi ng mga siping ito sa atin tungkol sa kapangyarihan ng Salita ng Diyos?`

Ang Salitang Diyos ay isang buhay na Salita. Dala-dala nito ang kapangyarihan para magampanan ang mga bagay na idinedeklara nito. Ang mga salita ng tao ay makapagsasabi ng kung ano nga, subalit ang Diyos ay nagsasalita ng mga bagay na hindi pa nagagawa at pagkatapos ay nililikha ang mga ito sa pamamagitan ng kapangyarihan ng Kanyang salita. Ang Salita ng Diyos ay isang malikhaing salita. Ang naririnig na Salita na nagmumula sa Kanyang bibig ay may kapangyarihang lumikha ng lahat ng bagay na ipinapahayag nito.

Sa kuwento ng Paglalang ng Genesis 1, ang kasabihang "sinabi ng Diyos" ay paulit-ulit na ginamit (Genesis 1:3,6,11,14,20,24,26,29). Ang nagpapahayag na salita ng Diyos ay may gayong kapangyarihan na nang Siya'y nagsalita, lumitaw ang tuyong lupa, sumibol ang mga halaman, namukadkad ang mga bulaklak, lumago ang mga namumungang punungkahoy, at naglitawan ang mga hayop.

May isang kaakit-akit na salitang Hebreo na ginamit sa Genesis para sa malikhaing mga kilos ng Diyos. Ito'y ang salitang bara. Dito sa partikular na porma, ito'y ginamit sa gawain ng Diyos na paglikha ng isang bagay mula sa wala. Ang pandiwa ay ginamit lamang nang ang Diyos ang simuno. Ibig sabihin, ang Diyos lamang ang makaka-bara, at ginagawa Niya ito sa kapangyarihan ng Kanyang binigkas na salita.

Hindi lamang nilikha ng Diyos itong daigdig sa pamamagitan ng kapangyarihan ng Kanyang salita, kundi Kanyang binigyang-lakas at sinustentuhan ito sa pamamagitan din naman ng Kanyang salita. Siya ring Banal na Espiritu na aktibo sa Paglalang ay aktibo sa pagkasi sa Kasulatan. Siya ay naririto kapag binabasa natin ang Biblia o ibinabahagi natin ito sa iba. Mayroong nagbibigay-buhay at nagpapabagong-buhay sa malikhaing kapangyarihan sa Salita ng Diyos. "Ang malikhaing enerhiyang tumawag sa mga sanlibutan sa pag-iral ay nasa salita ng Diyos. Ang salitang ito'y nagbibigay kapangyarihan; ito'y lumilikha ng buhay. Bawat utos ay isang pangako; sinang-ayunan ng kalooban, tinanggap sa kaluluwa, ito'y nagdadalang kasama ang buhay Niyang Walang hanggan. Binabago nito ang likas at nililikhang ¬muli ang kaluluwa sa larawan ng Diyos."—Ellen G. White, EDUCATION, p. 126.

Samantalang personal nating inuunawa ang mga pangakong masusumpungan sa Salita ng Diyos, nababago ang ating buhay, at samantalang tinutulungan natin ang iba upang maunawaan ang mga kamangha-manghang pangakong ito, babaguhin din ng Banal na Espiritu ang kanilang buhay.

`Bulayin: Nagsalita ang Diyos at nangyari. Paano natin mauunawaan ang kahulugan nito? Ano ang sinasabi ng kamangha-manghang reyalidad na ito sa atin tungkol sa Kanyang kapangyarihan? Bakit dapat maging kaaliwan sa atin ang katotohanan tungkol sa malikhaing kapangyarihan ng Diyos?`