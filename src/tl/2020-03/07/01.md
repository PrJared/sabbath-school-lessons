---
title:  Pagbabahagi ng Salita
date:  08/08/2020
---

### Basahin Para sa Pag-aaral sa Linggong Ito
Awit 119:105; Jeremias 23:29; Hebreo 1:1-3; 2 Timoteo 3:14-17; 1 Juan 1:7-9; Eclesiastes 3:1; 2 Timoteo 4:2.

> <p>Talatang Sauluhin</p>
> " 'Magiging gayon ang aking salita na lumalabas sa bibig ko; hindi ito babalik sa akin na walang bunga, kundi gaganapin ang ayon sa layunin ko, at magtatagumpay sa bagay na kung saan ay sinugo ko ito'"  (Isaias 55:11).

Kapag sumaksi tayo, nagsasalita tayo tungkol kay Jesus. Ngunit anong malalaman natin tungkol kay Jesus kung wala ang Biblia? Sa katotohanan, gaano ang malalaman natin tungkol sa malaking tunggalian, sa pag ibig ng Diyos, sa kapanganakan, buhay, ministeryo, kamatayan, pagkabuhay na muli, at pagbabalik ng ating Panginoon kung wala ang mga Kasulatan sa atin?

Bagaman inihahayag ng kalikasan ang kamaharlikaan at kapangyarihan ng Diyos, hindi nito inihahayag ang panukala ng kaligtasan. Si Jesus, sa pamamagitan ng Persona ng Banal na Espiritu, ay ang "tunay na ilaw na tumatanglaw sa bawat dumarating sa sanlibutan" (Juan 1:9). Gayunman, kung wala ang Salita ng Diyos para lubos na ipaliwanag ang banal na katotohanan, limitado ang kapahayagan ng Banal na Espiritu sa ating puso. Ang nasusulat na Salita ng Diyos ang pinakamalinaw at lubos na kapahayagan ni Jesus, ang Buhay na Salita.

Bagaman pinag-aralan ng mga lider ng relihiyon ang Salita ng Diyos, marami ang di-naunawaan ang pangunahing mensahe nito. Sinabi ni Jesus: 'Sinasaliksik ninyo ang mga kasulatan sapagkat iniisip ninyo na sa mga iyon ay mayroon kayong buhay na walang hanggan; at iyon ang nagpapatotoo tungkol sa akin'" (Juan 5:39). Kung naintindihan nang wasto, bawat turo ng Biblia ay sumasalamin sa kagandahan ng karakter ni Jesus. Kapag ibinahagi natin ang Salita ng Diyos, ang ating pangunahing mithiin ay hindi para patunayan na tayo ay tama at ang ibang tao ay mali; ito'y upang ihayag si Jesus sa bawat aspekto ng katotohanang ibinabahagi natin.