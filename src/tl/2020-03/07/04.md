---
title:  Mga Pakinabang ng Pag-aaral ng Salita ng Diyos
date:  11/08/2020
---

May maraming pakinabang ang pag-aaral ng Salita ng Diyos. Sinasabi sa atin ni apostol Pedro na sa pamamagitan ng mga pangako ng Kasulatan tayo'y magiging "kabahagi sa likas ng Diyos" (2 Pedro 1:4). Nagsasalita si Santiago sa "salitang itinanim, na may kapangyarihang magligtas ng inyong mga kaluluwa" (Santiago 1:21). Idinaragdag ni Pablo na" 'sa salita ng kanyang biyaya, na makapagpapatibay sa inyo at makapagbibigay sa inyo ng mana na kasama ng lahat na mga ginawang banal'" (Gawa 20:32). Ang Biblia ay may isang nagtutubos na layunin. Nakikita si Jesus sa lahat ng Kasulatan, tayo'y mababago. Sa pamamagitan ng pagtingin sa Kanya sa Kanyang salita, magiging katulad Niya tayo (2 Corinto 3:18). "Iyon ay isang kautusang pareho ang pangkaisipan at pang-espirituwal na likas na sa pamamagitan ng pagtingin tayo'y mababago. Ang isip ay unti-unting iaayon ang sarili sa mga paksang pinahihintulutan nitong pag-isipan."â€”Ellen G. White, THE GREAT CONTROVERSY, p. 555.

`Basahin ang 2 Timoteo 3:14-17 at Juan 17:14-17. Ano pang karagdagang pakinabang ang nagmumula sa pag-aaral ng Salita ng Diyos?`

Sa pagsulat sa kanyang nakababatang kasama na si Timoteo, si apostol Pablo ay humihimok sa kanya na maging tapat sa Kasulatan at nagbabahagi sa kanya ng mga pakinabang ng pag-aaral ng kinasihang Salita. Ayon kay Pablo, ang Biblia ay "mapapakinabangan sa pagtuturo ng katotohanan." Inihahayag nito ang katotohanan at inilalantad ang kamalian. Binabalangkas nito ang panukala ng Diyos para sa lahi ng tao. Sinasaway nito ang ating mga kasalanan, itinutuwid ang ating maling pag-iisip, at tinuturuan tayo sa katuwiran. Inihahayag ng mga Kasulatan ang katuwiran ni Cristo. Inaakay nila tayo mula sa kahangalan ng sarili nating pagkamakasalanan tungo sa kagandahan ng Kanyang katuwiran. Kapag nakikita natin ang di-makasariling pag-ibig ni Jesus kataliwas sa ating pagkamakasarili, tayo ay namamangha. Samantalang tinitingnan natin sa Kasulatan ang lalim ng Kanyang awa at pagmamalasakit, nababago ang ating buhay. Kapag ibinabahagi natin ang Kanyang salita sa iba, sila rin ay radikal na nababago. Sa pagtingin kay Jesus sa Kanyang salita, tayo'y lalo pang nagiging katulad Niya. Ang pagsaksi ay hindi tungkol sa pagbahagi ng ating iniisip o kahit ng ating pinaniniwalaan. Ito'y tungkol lahat sa pagbabahagi ng mga walang hanggang katotohanang masusumpungan sa Salita ng Diyos. Kapag di-kapani-paniwalang napagpala ng Salita ng Diyos ang ating buhay, mayroon tayong kredibilidad para sabihin sa iba kung paano rin nito maaaring mapagpala ang kanilang buhay.

`Isipin ang tungkol sa isang panahon ng kahirapan na personal mong hinarap at paano mo napatunayang naging isang kalakasan sa iyo ang Salita ng Diyos. Ano ang natutuhan mo mula sa karanasang iyon?`