---
title:  Paggamit ng Salita ng Diyos
date:  12/08/2020
---

Mayroong nakapagbilang ng mahigit 3,000 pangako sa Salita ng Diyos. Bawat isa sa mga pangakong ito ay nagmumula sa puso ng isang nagmamahal na Diyos na makakagawa ng higit na sagana kaysa lahat ng ating hinihingi o iniisip ayon sa kapangyarihang gumagawa sa atin (Efeso 3:20). Ang mga pangako ng Diyos ay mga pagtatalagang ginagawa Niya sa bawat isa sa atin. Samantalang inaangkin natin ang mga pangakong ito sa pamamagitan ng pananampalataya at itinuturo sa ibang tao na angkinin ang mga ito, dumadaloy ang pagpapala ng langit sa ating buhay. Idiniriin ng apostol Pablo itong banal na reyalidad sa Roma 8: "Siya na hindi ipinagkait ang kanyang sariling Anak, kundi ibinigay dahil sa ating lahat, bakit naman hindi ibibigay sa atin nang walang bayad ang lahat ng mga bagay?" (Roma 8:32). Nililinaw ng apostol Pedro ang pangakong ito, ipinapahayag na "Ipinagkaloob sa atin ng kanyang banal na kapangyarihan ang lahat ng mga bagay na kailangan sa buhay at pagiging maka-Diyos" (2 Pedro 1:3). Sa pamamagitan ng kamatayan ni Cristo sa krus, at ng Kanyang tagumpay kay Satanas at sa mga pamunuan at kapangyarihan ng impiyerno, ipinagkaloob Niya ang lahat ng kinakailangan para tayo'y mamuhay ng isang maykabanalan at espirituwal na buhay. Ipinapangako rin Niya Siya'y magkakaloob para sa ating karaniwan at pisikal na pangangailangan.

`Paghambingin ang 1 Juan 1:7-9 at Filipos 4:13, 19. Bagaman medyo iba ang mga pangakong ito, ano ang itinuturo ng mga ito sa atin tungkol sa karakter ng Diyos? Paano nakaapekto sa iyong buhay ang mga pangakong ito?`

Ang mga pangakong nabasa natin sa mga siping ito ay nagsasalita ng isang bagay na naiiba, subalit ang larawan ng Diyos na ibinibigay nila sa atin ay parehong-pareho. Inihahayag nila ang isang Diyos ng maibiging pagpapatawad, walang hanggang kapangyarihan, at pangangalaga para sa ating karaniwang pangangailangan. Nagbibigay ang mga ito ng katiyakan na malalim ang pagmamalasakit ng Diyos para sa atin.

`Basahin ang Hebreo 3:19; 4:1-3; at Mateo 13:58. Ano ang sinasabi ng mga talatang ito sa atin tungkol sa pangangailangan ng pananampalataya?`

May napakaraming kahanga-hangang pangako ng Diyos sa Biblia, at kapag sa pamamagitan ng pananampalataya ay inangkin natin ang mga pangako ng Salita ng Diyos at pinaniniwalaan ang mga ito dahil ipinangako ni Cristo, magiging atin ang mga pagpapala ng mga pangakong iyon. Ang kakulangan ng pananampalataya sa kakayahan ng Diyos na gawin ang ipinangako Niya sa Kanyang salita ang naglilimita sa katuparan ng mga pangako ng Diyos sa ating buhay. Idalangin na ihatid ka ng Diyos sa linggong ito sa isang nangangailangan ng nagbibigay-pag-asang mga pangako na masusumpungan sa Salita ng Diyos.