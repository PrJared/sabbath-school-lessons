---
title:  Karagdagang Kaisipan
date:  14/08/2020
---

Basahin ang Ellen G. White, "A Knowledge of God," pp 87-91, sa STEPS TO CHRIST; "Bible Readings With Families, "pp. 192-193, sa GOSPEL WORKERS; at "Bible Work Techniques, "pp. 481-486, sa EVANGELISM.

Ang Diyos ay gumagawa sa mga puso ng mga nakapalibot sa atin. Kung tayo'y mayroong espirituwal na pag-unawa upang makita kung saan na gumagawa ang Diyos, regular nating babantayan ang mga oportunidad para ibahagi ang Kanyang salita sa iba. Samantalang inihahanda ng Diyos ang puso, mayroon tayong oportunidad na ihasik ang buto ng ebanghelyo. Inihanda ng Banal na Espiritu ang puso ni Nicodemo, ang babae sa balon, ang babae na dinudugo, ang magnanakaw sa krus, ang Romanong senturyon, at marami pang iba para tanggapin ang Kanyang salita bago pa sila nakatagpo ni Jesus. Sa pamamagitan ng mga pangyayari sa kanilang buhay at ng mga impresyon ng Banal na Espiritu, naihanda sila sa pagtanggap ng mensahe ni Cristo.

Maaaring mayroon tayong natural na pag-aatubili na tanungin ang mga tao kung puwede ba tayong manalangin kasama sila, magbahagi ng isang pangako sa Biblia, o magbigay ng isang pirasong literatura. Mas madalas kaysa hindi, kapag nararamdaman nating napahihiwatigan tayo para ibahagi ang ating pananampalataya sa isang tao, ito'y dahil ang Banal na Espiritu na nagparamdam sa atin nito ay nagpahiwatig na sa taong iyon para tanggapin ang ating pagsaksi.

**Mga Tanong Para sa Talakayan**:

`Kung may dapat lumapit sa iyo na nakadarama ng matinding sala sa isang bagay at nangangailangan ng kapatawaran mula sa Diyos, anong payo ang ibibigay mo, at anong mga talata sa Biblia ang ibabahagi mo? Ano ang naging sariling karanasan mo sa sala at ang kapangyarihan ng pagpapatawad ng Diyos sa iyong buhay?`

`Kung minsan dinadala ng Diyos ang mga tao sa ating buhay dahil inaasam Niyang malaman nila ang Kanyang katotohanan. Paano tayo magiging matugunin sa pangunguna ng Diyos?`

`Talakayin pa ang kapangyarihan ng Diyos at ang Salita ng Diyos gaya nang pagkakapahayag sa kuwento ng Paglalang at sa mismong Sangnilikha. Halos hindi natin maunawaan ang konsepto ng sansinukob mismo dahil ito'y napakalaki at napakalawak. At ang isipin na ang Diyos na lumalang dito ay mas malaki pa nga kaysa kung ano ang Kanyang nilikha. Paano tayo makahuhugot ng kaaliwan mula sa pagkaalam na ang Diyos na ating pinaglilingkuran ay lubhang makapangyarihan? Hindi lamang Siya makapangyarihan, kundi iniibig din naman Niya tayo. Ano ngang malaking pag-asa ang makukuha natin mula sa pagkaalam ng mga bagay na ito tungkol sa Diyos? At paano makatutulong ang kaalamang ito sa atin na maging mas mabubuting saksi sa iba tungkol sa Kanya?`