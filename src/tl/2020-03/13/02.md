---
title:  Ang Mapagtiis sa Sariling Pag-ibig ni Jesus
date:  20/09/2020
---

Hinihimok tayo ni apostol Pablo na "hayaan" o "payagan" o "pahintulutan" ang isip ni Cristo na manirahan sa atin. Aakayin tayo nito sa ilang mga nakasisiyang tanong. Ano ang katulad ng pag-iisip ni Cristo? Ano ang namahala sa takbo ng Kanyang pag-iisip? Ano ang kakanyahan ng Kanyang pag-iisip?

`Basahin ang Filipos 2:5-11. Paano inihahayag ng mga talatang ito ang puso ng pag-iisip ni Cristo at ang modelong namahala sa buong buhay Niya?`

Mula sa walang hanggan si Jesus ay pantay sa Diyos. Idineklara ni Pablo ang walang hanggang katotohanan na ito sa mga salitang ito, "Siya, bagama't nasa anyo ng Diyos, ay hindi Niya itinuring na isang bagay na dapat panghawakan ang pagiging kapantay ng Diyos,” (Fi1ipos 2:6). Ang salitang isinalin na "anyo" ay ang Griyegong salita na morphë. Nangangahulugan ito sa pinakadiwa ng isang bagay. Ikinakawing nito ang dalawang bagay na may magkapantay ang halaga. Sa ganitong paraan ito sinasabi ng THE SDA BIBLE COMMENTARY: "Inilalagay nito si Cristo sa isang pagkakapantay sa Ama, at inilalagay Siya na malayong mataas sa bawat ibang kapangyarihan. Idiniriin ito ni Pablo upang ilarawang higit na malinaw ang lalim ng boluntaryong pagkapahiya ni Cristo."—Volume 7, p. 154. Nagsasalita ng Kanyang walang hanggang likas, idinaragdag ni Ellen G. White, "Kay Cristo ay buhay, orihinal, di-hiniram, walang pinagmulan."—THE DESIRE OF AGES, p. 530.

Si Jesus, na kapantay ng Diyos mula sa walang hanggan, ay "itinuring Niyang walang halaga ang sarili." Ito rin ay isang kasiya-siyang pananalita sa Griyego. Ito'y maaaring maisalin nang literal na "inalisan." Si Jesus ay kusang "inalisan ang sarili" ng Kanyang mga pribilehiyo at tanging karapatan bilang kapantay ng Diyos upang kunin ang porma ng isang tao at maging isang mababang-loob na lingkod ng sangkatauhan. Bilang isang lingkod, inihayag Niya ang kautusan ng pag-ibig ng langit sa buong sansinukob, at, sa bandang huli, ay ginampanan ang sukdulang gawa ng pag-ibig sa krus. Ibinigay Niya ang Kanyang buhay para iligtas ang sa atin, magpakailanman.

Ang diwa ng pag-iisip ni Jesus ay may sariling pagsasakripisyong pag-ibig. Ang pagsunod kay Jesus ay nangangahulugan na iibig tayong gaya ng Kanyang pag-ibig, maglingkod tayo gaya ng Kanyang paglilingkod, at magsilbi gaya ng Kanyang pagsisilbi. Ang pagpapahintulot kay Jesus sa pamamagitan ng Kanyang Banal na Espiritu para alisan tayo ng makasariling ambisyon ay may kakailanganin sa atin. Lahat ay kinailangan kay Jesus. Subalit sinasabi ng Kasulatan tungkol kay Jesus, "Kaya Siya naman ay itinaas ng Diyos, at Siya'y binigyan ng pangalang higit sa lahat ng pangalan" (Filipos 2:9).

Ang langit ay magiging karapat-dapat sa anumang sakripisyong gagawin natin sa lupa. Magkakaroon ng mga sakripisyo sa daan, subalit ang mga kaligayahan ng paglilingkod ay magiging higit na mahalaga sa kanila ngayon, at ang walang hanggang kagalakan ng pamumuhay kasama si Cristo sa buong walang hanggan ay gagawing tila hindi gaanong mahalaga ang anumang sakripisyong ginagawa natin dito.

`Kailan ang huling pagkakataon na tunay na kailangan kang mamatay sa sarili para kay Cristo? Ano ang sinasabi ng sagot mo sa iyo tungkol sa iyong paglalakad Cristiano?`