---
title:  Karagdagang Kaisipan
date:  25/09/2020
---

"Ang mga may espirituwal na pangangasiwa sa iglesia ay dapat gumawa ng mga sistema kung saan maibibigay ang isang oportunidad sa bawat kaanib ng iglesia para gumanap ng ilang babagi sa gawain ng Diyos. Maraming beses sa nakaraan na ito'y hindi nagagawa. Ang mga panukala ay hindi malinaw na nailalatag at lubos na naisasagawa kung saan magagamit ang mga talento ng lahat sa aktibong paglilingkod. Kakaunti lamang ang nakatatantong malaki ang nawala dahil sa ganito.

"Ang mga lider sa gawain ng Diyos, bilang matatalinong heneral, ay dapat maglatag ng mga panukala para sa unang pagkilos sa lahat ng hanay. Sa kanilang pagpapanukala ay kailangan nilang bigyan ng natatanging pag¬-aaral sa gawaing magagawa ng mga karaniwang kaanib para sa kanilang mga kaibigan at kapitbahay. Ang gawain ng Diyos sa lupa ay hinding-hindi matatapos hangga't ang mga lalaki at babaeng bumubuo ng mga kasapi ng iglesia ay magtulungan sa gawain at makipagkaisa sa kanilang paggawa kasama ang mga ministro at mga opisyales ng iglesia.

"Ang kaligtasan ng mga makasalanan ay nangangailangan ng masigasig at personal na paggawa. Kailangan nating dalhin sa kanila ang salita ng buhay, hindi dapat hintayin pang sila ang lumapit sa atin. Oh, na ako'y makapagsasalita sa mga lalaki at babae na gigising sa kanila sa masipag na pagkilos! Kakaunti ang mga sandaling ipinagkaloob sa atin ngayon. Tayo'y nakatayo sa pinakahangganan ng walang hanggang daigdig. Wala tayong panahong dapat sayangin. Bawat sandali ay ginintuan at pawang lubhang mamahalin para iukol lamang sa sariling kapakanan. Sino ang hahanap sa Diyos na may kasigasigan at mula sa Kanya ay kukuha ng lakas at biyaya para maging Kanyang matatapat na manggagawa sa larangan ng pagmimisyonero?

"Sa bawat iglesia ay may talento, na, kapag may tamang uri ng gawain, ay maaaring mapaunlad at maging isang malaking tulong sa gawaing ito. Ang kinakailangan ngayon para sa pagpapalago ng ating mga iglesia ay ang mabuting paggawa ng matatalinong manggagawa upang makilala at malinang ang talento sa loob ng iglesia—mga talentong maaaring maturuan para sa paggamit ng Panginoon."—Ellen G. White, TESTIMONIES FOR THE CHURCH, vol. 9, pp. 116, 117.

**Mga Tanong Para sa Talakayan**:

`Ano ang pangunahing kaisipan ng sipi ni Ellen G. White sa itaas? Anong epekto ang maaaring mayroon nito sa iyong personal na pagsaksi at pag-abot ng iyong iglesia?`

`Paano palaging naihahayag ang tunay na pag-ibig?Ano ang mga huwad na porma ng pag-ibig na kakaunti ang kinalaman sa tunay na pag-ibig?`

`Sa klase, magsalita tungkol sa mga sakripisyong ginawa ng tao para sa Panginoon, kabilang ang pagkawala ng bubay? Ano ang maaaring matututuhan mo mula sa mga kuwentong ito?`

`Isipin ang tungkol sa sagot mo sa tanong sa katapusan ng liksyon noong Linggo, tungkol sa isinakripisyo mo para kay Cristo. Ano, sa katotohanan, ang naisakripisyo mo? Bakit mo ginawa ito? Sulit ba ito? Paano mo maipaliliwanag sa isang taong hindi Cristiano, ang iyong ginawa at kung bakit mo ito ginawa?`