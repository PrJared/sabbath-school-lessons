---
title:  'Si Pablo: Piniling Sisidlan ng Diyos'
date:  22/09/2020
---

Nang tinanggap ni Pablo si Cristo, ang buong buhay niya ay nabago nang lubos. Binigyan siya ni Cristo ng lubos na bagong kinabukasan. Inakay siya Niya mula sa kanyang kinasanayan tungo sa mga karanasang halos hindi niya maisip. Sa pamamagitan ng paggabay ng Banal na Espiritu, iprinoklama ng apostol Pablo ang Salita ng Diyos sa libu-libo sa buong daigdig ng Mediterranean. Ang pagsaksi niya ay bumago sa kasaysayan ng Cristianismo at ng sanlibutan.

`Basahin ang Gawa 9:3-6, 10-20. Paano inihayag ng mga talatang ito na may banal na layunin si Jesus para sa buhay ni Pablo?`

Madalas na pinipili ni Jesus ang pmakamalamang na hindi kandidato para sumaksi sa Kanyang pangalan. Isipin ang mga nademonyo, ang babaeng Samaritana, isang bayarang babae, isang maniningilng buwis, mga mangingisda ng Galilea, at ngayon isang mabangis na taga-usig ng Cristianismo. Lahat ng mga ito'y binago sa pamamagitan ng biyaya at pagkatapos ay isinugo na may kagalakan sa kanilang puso para sabihin ang kuwento tungkol sa kung ano ang nagawa ni Cristo sa kanilang buhay. Bawat isa ay hindi kailanman napagod sa pagsasabi ng kuwento. Ang ginawa ni Cristo para sa kanila ay lubhang kamangha-mangha na kailangan nilang ibahagi ito. Hindi sila matatahimik.

`Paghambingin ang Gawa 28:28-31 at 2 Timoteo 4:5-8. Anong mga pahiwatig ang mayroon tayo sa mga talatang ito na si Pablo ay hinding-¬hindi nag-atubili sa kanyang pagtatalaga na ibigay ang buong buhay niya kay Cristo sa ministeryo ng paghikayat ng kaluluwa?`

Sa katapusan ng kanyang buhay, samantalang nasa ilalim ng pagkakulong sa tahanan sa Roma, pinagtibay ni Pablo na" 'ang kaligtasang ito ng Diyos ay ipinadala sa mga Hentil at sila'y makikinig'" (Gawa 28:28). Sinasabi ng tala na tinanggap niya ang lahat na dumalaw sa kanya at ipinangaral ang Salita sa kanila (Gawa 28:30, 31). Sa katapusan ng kanyang buhay, hinikayat niya si Timoteo na gawin ang gawain ng isang ebanghelista, at masasabi ni Pablo sa kanyang sarili, " 'Nakipaglaban ako ng mabuting pakikipaglaban, natapos ko na ang aking takbuhin, iningatan ko ang pananampalataya" (2 Timoteo 4:7).

Bagaman ang panawagan sa atin ay maaaring hindi kasindramatiko gaya ng kay Pablo, tinatawagan ng Diyos ang bawat isa sa atin na makibahagi sa Kanyang gawain ng pagbabago sa sanlibutan. Kitang-kita na sa kabila ng lahat na kahirapang hinarap niya sa mga taon (tingnan ang 2 Corinto 11:25¬-30), nanatili si Pablo na tapat sa kanyang pagkakatawag sa Panginoon. Ang kuwento tungkol sa kung paano itong dating tagapag-usig ng mga tagasunod ni Jesus ay naging pinakamaimpluwensya at mahalagang tagataguyod ng Cristianong pananampalataya (maliban kay Jesus) ay nananatiling isang makapangyarihang patotoo sa magagawa ng Panginoon sa pamamagitan ng isa na itinatalaga ang kanyang buhay sa gawain ng Panginoon.

`Ano ang panawagan sa iyo ng Diyos na gawin? Ginagawa mo ba ito?`