---
title:  Isang Kosmikong Labanan
date:  19/07/2020
---

`Ihambing ang Apocalipsis 12:7-9, Efeso 6:12, at 2 Corinto 10:4. Paano nakaiimpluwensya ang mga siping ito sa ating pagkaunawa sa namamagitang panalangin?`

Hinahawi ng Biblia ang tabing sa pagitan nakikita at di-nakikitang mundo. Mayroong pakikibaka sa pagitan ng mabuti at masama, sa pagitan ng mga puwersa ng katuwiran at mga puwersa ng kadiliman, sa pagitan ni Cristo at ni Satanas. Sa kosmikong salungatang ito, nirerespeto ng Diyos ang kalayaang pumili ng tao. Hindi Niya kailanman mamanipulahin ang kalooban o pipilitin ang konsensya. Ipinadadala Niya ang Banal na Espiritu upang hikayatin ang mga lalaki at babae sa banal na katotohanan (Juan 16:7, 8). Pumapasok ang mga makalangit na anghel sa labanan para impluwensyahan ang tao para sa walang hanggan (Hebreo 1:14). Inihahanda rin ng Diyos ang mga kaloob na pangyayari ng Diyos sa buhay ng tao para akayin sila sa Kanya.

Ang hindi gagawin ng Diyos ay ang pilitin ang konsyensya. Ang pamumuwersa ay kontra sa kaharian ng Diyos. Ang pamimilit ay salungat sa prinsipyo ng pag-ibig, na pundasyon ng Kanyang gobyerno. Ang panalangin ay makabuluhan dito. Bagaman ginagawa ng Diyos ang lahat ng Kanyang magagawa para abutin ang mga tao bago pa tayo manalangin, pinakakawalan ng ating mga panalangin ang lubos na kapangyarihan ng Diyos. Kinikilala Niya ang ating kalayaan ng pagpili sa pananalangin para sa iba, at higit pa ang magagawa Niya, sa liwanag ng tunggalian sa pagitan ng mabuti at masama, kapag tayo'y nanalangin kaysa sa hindi.

Isaalang-alang ang pahayag na ito, "Isang bahagi ng panukala ng Diyos ang ipagkakaloob sa atin, bilang tugon sa panalangin ng pananampalataya, ang mga hindi Niya igagawad kung hindi natin hihingin."â€”Ellen G. White, THE GREAT CONTROVERSY, p. 525. Sa malaking tunggalian sa pagitan ng mabuti at masama, may nagagawang pagkakaiba ang panalangin. Kapag tayo'y nanalangin para sa isang hindi nakakikilala kay Cristo, nagbubukas ito ng mga daluyan ng banal na pagpapala para umagos sa kanilang buhay. Kinikilala ng Diyos ang ating pagpili na manalangin para sa kanila at gumagawang higit pa ngang makapangyarihan sa kapakanan nila.

Sa pagtatalakay sa paksa ng namamagitang panalangin, dapat nating may kababaang-loob na tanggapin na hindi natin nauunawaang lubos ang pamamalakad ng Diyos, subalit hindi dapat ito makapigil sa atin sa patuloy na pagpasok sa mga pagpapalang iniaalok ng panalangin para sa ating mga sarili at para sa iba.

`Bakit sa palagay mo ang Diyos ay higit na makapangyarihang gumagawa kapag tayo'y nananalangin kaysa kapag kinakaligtaan natin ang panalangin? Kahit hindi natin lubos na nauunawaan kung paano gumagana ang mga ito, bakit dapat mag-udyok sa atin ang payo sa Biblia na manalangin para sa iba na gawin ang mga ito?`