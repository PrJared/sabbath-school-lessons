---
title:  'Si Jesus: Ang Makapangyarihang Tagapamagitan'
date:  20/07/2020
---

`Basahin aug Lucas 3:21, Lucas 5:16, at Lucas 9:18. Ano ang sinasabi ng mga talatang ito sa iyo tungkol sa relasyon sa pagitan ng mapanalangining buhay ni Jesus at ang pagiging epektibo ng Kanyang ministeryo?`

Ang buhay ni Jesus ay isang patuloy na banal na komunyon sa Kanyang Ama. Sa panahon ng Kanyang bautismo nang inilunsad Niya ang Kanyang Mesyanikong ministeryo, nanalangin Siya para sa banal na kapangyarihan upang magampananan ang layunin ng langit. Binigyang kapangyarihan Siya ng Banal na Espiritu upang gawin ang kalooban ng Ama at ganapin ang tungkuling nasa harapan Niya. Kahiman sa pagpapakain ng limang libo, sa pagpapagaling ng ketongin, o sa pagpapalaya ng mga nasaniban ng demonyo, kinilala ni Jesus na, sa tunggalian sa pagitan ng mabuti at masama, ang panalangin ay isang makapangyarihang sandata para itaboy ang mga puwersa ng impiyerno. Ang panalangin ay isang itinalaga ng langit na paraan ng pagsasama ng ating mga walang-kakayanan at kahinaan sa walang hanggang kapangyarihan ng Diyos. Ito'y isang paraan ng pagtataas ng ating sarili tungo sa Diyos, na Siyang tanging makahihipo sa mga puso ng mga ipinapanalangin natin.

`Basahin ang Lucas 22:31-34 at Hebreo 7:25. Anong katiyakan ang ibinigay ni Jesus kay Pedro para mahanda siya sa mga tuksong haharapin niya sa malapit na kinabukasan? Anong katiyakan ang ibinibigay Niya sa bawat isa sa atin samantalang humaharap tayo sa mga tukso?`

Ang mga epektibong tagahikayat ng kaluluwa ay mga babae at lalaki ng panalangin. Idinalangin ni Jesus si Pedro sa pangalan. Muling tiniyak ni Jesus kay Pedro na sa oras ng kanyang pinakamalaking tukso, idadalangin Niya siya. Naunawaang mabuti ni Satanas ang potensiyal ni Pedro para sa pagsulong ng kaharian ng Diyos. Pinanukala niyang gawin ang lahat na maaari para sirain ang positibong impluwensya ni Pedro sa Cristianong iglesia. Subalit sa lahat ng kanyang mga tukso, si Jesus ay nananalangin para kay Pedro, at nasagot ang mga dalangin ng Panginoon. Ano ngang labis na nakatutuwang reyalidad para kilalanin na ang Tagapagligtas ay nananalangin din para sa atin. Inaanyayahan Niya tayong samahan Siya sa gawaing ito ng namamagitang panalangin at itaas ang iba sa pamamagitan ng kanilang pangalan sa harap ng Kanyang trono.

Ang ating katiyagaan sa panalangin ay tinatanggap na ating kinikilala ang lubos at ganap na pagdepende sa Diyos para abutin ang indibidwal na ating idinadalangin.

`Para kanino ka nananalangin ngayon? Bakit napakahalagang huwag sumuko, gaano man kahirap ang sitwasyon sa tingin natin?`