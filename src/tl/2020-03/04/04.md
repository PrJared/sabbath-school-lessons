---
title:  Ang mga Namamagitang Panalangin ni Pablo
date:  21/07/2020
---

Biblikal ang namamagitang panalangin. Sa buong ministeryo ni Pablo, nanalangin si Pablo para sa mga bagong hikayat sa mga iglesiang kanyang itinatag sa kanyang buong ebanghelistikong ministeryo. Naniwala si Pablo na may nangyari nang siya ay nanalangin na hindi mangyayari kung hindi siya nananalangin. Bagaman siya'y nahiwalay mula sa kanyang mga minamahal, kinilala niyang maaari silang magkaisa sa puso samantalang sila'y nananalangin para sa isa't isa.

`Basahin ang Efeso 1:15-21. Sa mga linya sa ibaba, ilista ang iba't ibang kahilingang ginawa ni Pablo sa Diyos para sa mga taga-Efeso. Ano ang tiyak na hiningi niya sa Diyos na ibigay sa kanila?`

Kapansin-pansin ang panalangin ni Pablo para sa mananampalataya sa Efeso. Nanalangin siya upang bigyan sila ng Diyos ng karunungan at espirituwal na pag-unawa, upang kanyang maliwanagan ang kanilang isipan ng banal na katotohanan at mabigyan sila ng pag-asa ng walang hanggang buhay. Nanalangin din siya upang maranasan nila ang makapangyarihang paggawa ng kapangyarihan ng Diyos sa kanilang mga buhay. Ang Diyos na ito'y lubhang makapangyarihan at masyadong malakas, na binangon Niya si Jesus mula sa patay, isang pangyayaring humuhugis sa pundasyon ng kanilang pag-asa ng walang hanggang buhay sa Kanya. Ang kanyang panalangin ay nagtatapos sa pamamagitan ng pagpapaala-ala sa kanila ng "mga yaman ng kaluwalhatian ni Cristo" at ng "Kanyang mana." Ang mga Cristiano sa Efeso ay maaaring mapuspos ng pagpapalakas-loob, nalalamang si Pablo ay nanalangin para sa kanila at nalalaman kung ano ang idinadalangin niya.

`Basahin ang Filipos 1:3-11 at pansinin ang tono ng panalangin ni Pablo. Kung ikaw ay isang kaanib ng iglesia sa Filipos at nakatanggap ng isang liham na gaya nito na mula kay Pablo, na ibinabahagi sa iyo hindi lamang na siya'y nananalangin para sa iyo kundi ang laman ng kanyang panalangin, anong mararamdaman mo, at bakit? Anong mga pangako ang masusumpungan sa mga salita ng mga ito? Kasabay nito, anong mga payo rin ang naroroon?`

Ang mga ito ang ilan sa mga pinakanakapag-aangat at nakapagpapasiglang mga salita sa Biblia, puno ng mga pangako, mga panawagan din naman na puno ng pag-ibig at kaalaman at pag-unawa na nanggagaling mula sa pagkakilala kay Jesus upang maaari nating marating ang ninanais ng Diyos para sa atin sa Kanya.