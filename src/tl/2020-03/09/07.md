---
title:  Karagdagang Kaisipan
date:  28/08/2020
---

"Kay Cristo ay ang kabaitan ng pastol, ang pagmamahal ng magulang, at ang walang-kaparis na biyaya ng maawaing Tagapagligtas. Inihaharap Niya ang Kanyang mga pagpapala sa pinakakaakit-akit na mga salita. Hindi Siya kuntentong inaanunsyo lamang ang mga pagpapalang ito; inihaharap Niya ang mga ito sa pinakakasiya-siyang paraan, para gisingin ang pagnanais na magkaroon ng mga ito. Kaya kailangang iharap ng Kanyang mga lingkod ang mga yaman ng kaluwalhatian ng di-mailarawang Kaloob. Lulusaw at magpapasuko ng mga puso ang kamangha-manghang pag-ibig ni Cristo, kung wala nang magagawa ang basta-basta pag-uulit lamang ng mga doktrina. 'Inyong aliwin, inyong aliwin ang aking bayan, sabi ng inyong Diyos.' 'Umakyat ka sa mataas na bundok, O Zion, tagapagdala ng mabubuting balita; itaas mo ang iyong tinig na may kalakasan, O Jerusalem, tagapagdala ng mabubuting balita, itaas mo, huwag kang matakot; sabihin mo sa mga lunsod ng Juda, Tingnan ang inyong Diyos! . . . Kanyang pakakainin ang kanyang kawan na gaya ng pastol, kanyang titipunin ang mga kordero sa kanyang bisig, at dadalhin sila sa kanyang kandungan, at maingat na papatnubayan iyong may mga anak.' Isaias 40:1, 9-11.—Ellen G. White, THE DESIRE OF AGES, pp. 826, 827.

**Mga Tanong Para sa Talakayan**:

`Nakalulungkot, ngunit may mga taong nakakayang mapabuti ang kanilang mga sarili sa pagtuturo ng mga pagkakamali ng iba. Paano tayo makasisigurong hindi tayo nahuhulog sa kaparehong saloobin ng pag-iisip?`

`Isaalang-alang ang senaryong ito: Isang kaibigan ang kababalik lang mula sa isang libing at nagkomento ng ganito: 'Masaya akong nasa itaas na ng langit si tiya at dumudungaw sa akin. Masarap ito sa pakiramdam." Base sa mga prinsipyong pinag-aralan natin sa ating liksyon ngayong linggo, paano ka tutugon? Iyon ay, gaano man kahalaga ang kalagayan ng mga patay, bakit hindi ito ang maaaring pinakamabuting panahon na bigyan ang taong iyon ng isang pag-aaral sa Biblia tungkol sa paksang ito?`

`Talakayin ang mga sumusunod na pahayag sa liwanag ng ating pagsaksi sa iba: "Ang mismong kilos ng pagtingin sa kasamaan ng iba ay nagpapalago ng kasamaan sa mga tumitingin. Sa pananahan sa mga pagkakamali ng iba, tayo rin ay nababago sa kaparehong imahe. Subalit sa pagtingin kay Jesus, sa pag-uusap tungkol sa Kanyang pag-¬ibig at kasakdalan ng karakter, mababago tayo sa Kanyang imahe. Sa pagbubulay-bulay ng mataas na mithiing inilagay Niya sa harapan natin, tayo ay naitataas sa isang dalisay at banal na kapaligiran, kahit sa presensya ng Diyos. Kung tayo ay mamamalagi rito, may lalabas sa ating isang ilaw na liliwanag sa lahat na konektado sa atin."—Ellen G. White, GOSPEL WORKERS, p. 479.`