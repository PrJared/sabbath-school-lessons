---
title:  Katotohanang Inihaharap Nang May Pag-ibig
date:  27/08/2020
---

Hindi kinaligtaan ni Jesus ang paghahayag ng katotohanan "alang-alang sa pag¬ibig," dahil iyon ay hindi magiging pag-ibig. Ang pag-ibig ay laging naghahanap ng pinakamabuti para sa iba. Walang salungatan sa pagitan ng pag-ibig at katotohanan. Ang katotohanang inihayag na may kababaang-loob at kabutihan ay isang pahayag ng pag-ibig. Sinabi ni Jesus, " 'Ako ang daan, at ang katotohanan, at ang buhay" (Juan 14:6). Si Jesus ang tanging daan ng kaligtasan (Gawa 4:12).    Inililigtas tayo ng Kanyaug biyaya upang maaari nating malaman ang Kanyang katotohanan at isakabuhayan ang Kanyang buhay. Ang katotohanan na walang pag-ibig ay naghahatid sa nakasasakal na legalismo, na pumipigil sa espirituwal na buhay. Ang tinatawag na "pag-ibig" na walang katotohanan ay naghahatid sa mapagkunsinting sentimentalismo na walang laman, iniiwan ang isang tao na natatangay ng agos sa dagat ng walang kasiguruhan. Ang katotohanang inihayag na may pag-ibig ay naghahatid sa isang tunay na Cristianong karanasan na nagbibigay ng malinaw na direksyon, layunin, at katiyakan.

`Basahin ang 1 Pedro 3:15; 2 Timoteo 4:2; at Tito 3:4, 5. Anong mga pagpapahayag sa mga talatang ito ang naghaharap ng pagkabalanse sa pagitan ng paghahayag ng katotohanan ng Biblia at ng isang may mababang-loob at mapagtanggap na espiritu?`

Hinding-hindi idiniriin ng mga manunulat ng Bagong Tipan ang pag-ibig sa ibabaw ng katotohanan. Buong ganda nilang pinaghahalo ang pag-ibig at katotohanan, biyaya at kautusan, kaawaan at katapatan. Pinapayuhan ni Pedro ang mga kapwa mananampalataya na "ipagtanggol sa bawat taong humihingi sa inyo ng katuwiran ang tungkol sa pag-asang nasa inyo" (1 Pedro 3:15). Sa ibang salita, kailangan mong malaman ang pinaniniwalaan mo, bakit mo pinaniniwalaan ito, at maging handang ipaliwanag ang pinaniniwalaan mo at bakit. Hindi ibig sabihin nito na nasa iyo ang lahat ng sagot o dapat mong mahikayat ang iba sa iyong mga paniniwala. Nangangahulugan lamang na kasama ang "kababang-loob at takot"—ibig sabihin, may kababaang-loob at isang pagkadama nang pagiging malaki ng mga isyung nakataya¬maipapaliwanag at maipagtatanggol mo ang iyong pananampalataya.

Pinapayuhan ni Pablo ang kanyang kabataang sinasanay na si Timoteo na "Ipangaral mo ang salita; magsikap ka sa kapanahunan, at sa di-kapanahunan, sumawata ka, sumaway ka, mangaral ka na may buong pagpapahinuhod at pagtuturo" (2 Timoteo 4:2). Pinapaalalahanan niya si Tito na ang kabutihan at pag¬ibig ng Diyos ang nagligtas sa mga ipinanganak na muli sa Kanya (Tito 3:5).

Tayo rin ay tinawagan upang ihayag ang katotohanan sa pag-ibig na may kaamuan at kababaang-loob. Inaanyayahan tayo ng ating Panginoon na sumama sa Kanya sa maibiging pagbabahagi na mga may mapagtanggap na saloobin ng Kanyang panghuling-araw na mensahe para sa isang mundong namamatay na walang Cristo.

`Kung may magtatanong sa iyo, "Bakit ka isang Cristiano? Paano ka tutugon, at bakit?`