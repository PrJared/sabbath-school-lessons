---
title:  Si Cristo ang Sentro ng Daniel
date:   29/12/2019
---

`Basahin ang Lucas 24:25-27; Juan 5:39; at 2 Corinto 1:19, 20. Sa anong mga paraan na si Cristo ay sentro ng mga Kasulatan?`

Walang dudang si Jesus ay pangunahin sa mga Kasulatan, at kabilang din naman dito ang Daniel. Halimbawa: Ipinapakita ng kapitulo 1, bagaman sa isang paraang limitado at di-lubos, na ang karanasan ni Daniel ay kahalintulad ng kay Cristo, na iniwan ang langit para mamuhay dito sa makasalanang daigdig at hinarap ang mga kapangyarihan ng kadiliman. At saka, si Daniel at ang kanyang mga kasama ay pinagkalooban mula sa itaas nang mala-Cristong talino para harapin ang mga hamon ng kulturang Babilonia. Inilalarawan ng kapitulo 2 ang pigura ng pangwakas-na-panahong (eskatolohikal) bato para ipahayag na sa bandang huli ay papalitan ng kaharian ni Cristo ang lahat ng mga kaharian ng mundo. Ibinubunyag ng kapitulo 3 si Cristo na lumalakad kasama ang Kanyang matatapat na lingkod sa loob ng hurno ng apoy. Ipinapakita ng kapitulo 4 ang Diyos na inaalis si Nebukadnezar mula sa kanyang kaharian para sa isang yugto ng panahon upang maunawaan ng hari na "Langit ang namumuno" (Daniel 4:26). Ang pananalitang "Langit ang namumuno" ay nagpapaalaala sa atin na si Cristo, bilang "ang Anak ng Tao" (Daniel 7:13), ay tinatanggap ang pamamahala at ang kaharian, gaya ng pagkakalarawan sa Daniel 7. Ipinapakita ng Kapitulo 5 ang pagkamatay ni Haring Belshasar at ang pagbagsak ng Babilonia sa mga taga-Persia sa isang gabi nang masayang pagdiriwang at labis na pagpapakasasa. Nagbabadya ito sa pagkatalo ni Satanas at ang pagkabura ng pangwakas-na-panahong Babilonia sa pamamagitan ni Cristo at ng Kanyang mga anghel. Ipinapakita ng kapitulo 6 ang sabuwatan laban kay Daniel sa mga paraang katulad nang maling paratang na sinabi laban kay Jesus ng mga punong pari. At saka, gaya ni Haring Dario na nabigong iligtas si Daniel, si Pilato ay nabigong iligtas si Jesus (Mateo 27:17-24). Inilalarawan ng kapitulo 7 si Cristo bilang ang Anak ng Tao na tinatanggap ang kaharian at naghahari sa Kanyang bayan. Ipinapakita ng kapitulo 8 si Cristo bilang isang pari ng santuwaryo sa langit. Inilalarawan ng kapitulo 9 si Cristo bilang ang pansakripisyong biktima na ang kamatayan ay muling pinatitibay ang kasunduan sa pagitan ng Diyos at Kanyang bayan. Ipinapakilala ng mga kapitulo 10-12 si Cristo bilang si Miguel, ang Punong Komandante, na nilalabanan ang mga puwersa ng kasamaan at matagumpay na sinasagip ang bayan ng Diyos, kahit pa mula sa kapangyarihan ng kamatayan.

Kaya isaisip natin na si Cristo ay pangunahin sa Daniel. Sa bawat kapitulo ng aklat ay may mga karanasan o ideyang tumuturo kay Cristo.

`Sa gitna ng mga pagpupunyagi, pagsubok, o kahit pa ng panahon ng malaking kaligayahan at kasaganaan, paano natin matututunang panatilihin si Cristo sa sentro ng ating buhay? Bakit napakahalagang gawin natin ang gayon?`