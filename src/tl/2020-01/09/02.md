---
title:  Ang Lalaking Tupa at ang Kambing
date:   23/02/2020
---

`Basahin ang Daniel 8. Tungkol sa ano ang pangitaing ito at paano nahahalintulad sa nakita natin sa Daniel 2 at 7?`

Gaya sa Daniel 2 at 7, binigyan tayo dito ng isa pang pangitan ng pagbangon at pagbagsak ng mga imperyo sa mundo, bagaman sa isang naiibang uri ng simbolismo. Ang simbolismong ito ay tuwirang nakaugnay sa santuwaryo ng Diyos. Sa kalagayang ito, ginamit ang mga simbolo ng isang lalaking tupa at isang kambing dahil sa kanilang kaugnayan sa Araw ng Pagtubos na rituwal sa santuwaryo, isang panahon ng paghuhukom para sa matandang Israel. Ang mga lalaking tupa ay ginamit na mga pansakripisyong handog sa serbisyo ng santuwaryo. Ngunit sa Araw ng Pagtubos lamang magkasamang binabanggit ang dalawa. Kaya, ang dalawang hayop na ito ay sinadyang pinili rito para ipaala-ala ang Araw ng Pagtubos, na isang pangunahing puwersa sa pangitain.

Samantalang nabubuksan ang pangitain, nakikita ni Daniel ang isang lalaking tupa na sumasalakay sa tatlong diresyon: kanluran, hilaga, at timog (Daniel 8:4). Itong makatatlong pagkilos ay nagpapakita ng pagpapalawak nitong kapangyarihan: "Walang hayop na makatagal sa harapan niya, walang sinumang makapagliligtas mula sa kanyang kapangyarihan. Kanyang ginawa ang ayon sa kanyang nais at itinaas ang kanyang sarili" (Daniel 8:4). Gaya nang ipinapaliwanag ng Anghel, ang lalaking tupa ay may dalawang sungay na kumakatawan sa Medo-Persyanong Imperyo (Daniel 8:20), at ang tatlong direksyon ay malamang na literal na nakatutok sa tatlong pangunahing paglupig nitong pandaigdigang kapangyarihan. 

Sumunod, isang kambing ang lumilitaw na may isang malaking sungay, kumakatawan sa Griyegong Imperyo sa ilalim ng kapangyanihan ni Alexander the Great (Daniel 8:21). Na kumikilos ang kambing na "hindi sumasayad lupa" (Daniel 8:5) ay nagpapakilalang ito ay matuling kumikilos. Sinasabi ng simbolismong ito ang tulin ng paglupig ni Alexander, na ipinapakilala ng Daniel 7 na isang may pakpak na leopardo. Ngunit, gaya nang ipinahiwatig ng propesiya, nang ang kambing ay "lumakas, ang malaking sungay ay nabali" (Daniel 8:8) at nagbigay daan sa apat na sungay, na nagpaabot sa apat na kuwadrante ng kompas. Ito ay natupad nang namatay si Alexander sa Babilonia noong Hunyo ng 323 B.C., at nahati ang kanyang kaharian sa apat niyang heneral.

`Sa pagitan ng Daniel 2:38 at Daniel 8:20, 21, ang tatlo sa apat na imperyo na inihayag sa mga pangitain ay pinangalanan para sa atin. Paano dapat makatulong ang kahanga-hangang katotohanang ito sa pagpapatibay sa katumpakan ng ating interpretasyon sa mga propesiyang ito?`