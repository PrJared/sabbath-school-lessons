---
title:  Ang Bato
date:   16/01/2020
---

`Basahin ang Daniel 2:34, 35, 44, 45. Ano ang itinuturo sa atin ng mga talatang ito tungkol sa pangwakas na kapalaran ng ating daigdig?`

Ang pokus ng panaginip ay sa kung ano ang mangyayari sa "mga huling araw" (Daniel 2:28). Bagaman makapangyarihan at mayaman gaya ng dati nilang katayuan, ang metal (at luwad) na mga kaharian ay wala kundi isang panimula sa pagkakatatag ng batong kaharian. Samantalang sa ilang antas ang mga metal at luwad ay maaaring maging mga produkto ng pagyari ng tao, ang bato sa panaginip ay dumarating na di-nahawakan ng tao. Sa ibang salita, bagaman ang bawat isa sa naunang mga kaharian ay bandang huli ay magtatapos, ang kahariang kinatawanan ng bato ay magtatagal magpakailanman. Ang metapora ng bato, kung gayon, ay madalas na sumisimbolo sa Diyos (halimbawa, Deuteronomio 32:4; 1 Samuel 2:2; Awit 18:31), at ang bato gayundin ay maaaring maging isang paglalarawan ng Mesiyas (Awit 118:22; 1 Pedro 2:4, 7). Kaya, wala nang mas naaangkop kaysa pigura ng isang bato para sumimbolo sa pagtatatag ng walang-hanggang kaharian ng Diyos. 

May nangangatuwiran na ang batong kaharian ay naitatag sa panahon ng makalupang ministeryo ni Jesus, at ang pagpapalaganap ng ebanghelyo ay tumatayo bilang isang hudyat na ang kaharian ng Diyos ay napamahalaan na ang buong mundo. Gayunman, ang batong kaharian ay iiral lamang matapos na ang apat na pangunahing kaharian ay bumagsak na at ang kasaysayan ng tao ay naabot na ang panahon ng nahating mga kaharian, na kinatawanan ng paa at daliri ng rebulto. Ang katotohanang ito ay inaalis ang katuparan sa panahon ng unang siglo, dahil ang makalupang ministeryo ni Jesus ay nangyari sa panahon ng kapangyarihan ng Roma, ang ikaapat na kaharian.

Subalit ang bato ay nagbigay daan sa isang bundok. Ibig sabihin, "ang bato na tumama sa rebulto ay naging malaking bundok at pinuno ang buong lupa" (Daniel 2:35). Ang isang bato na gaya nito ay nagpapaalaala sa Bundok Sion, ang lugar kung saan nakatayo ang templo, ang matibay na representasyon ng makalupang kaharian ng Diyos sa panahon ng Lumang Tipan. KawiliÂ¬-wili na ang batong natibag mula sa bundok ay naging isang bundok mismo. Ang bundok na ito, na ayon sa talata ay umiiral na, ay halos nakatitiyak na tumuturo sa makalangit na Sion, ang makalangit na santuwaryo, kung saan manggagaling si Cristo para itatag ang Kanyang walang-hanggang kaharian. At sa Jerusalem na bababa mula sa langit (Apocalipsis 21:1-22:5), masusumpungan ng kaharian na ito ang kanyang pangwakas na katuparan.

`Ang Daniel 2 ay naging tama sa lahat ng kaharian hanggang ngayon. Bakit, kung gayon, talagang makatuwiran at matalino na pagtiwalaan ang propesiya tungkol sa pagdating ng pangwakas na kaharian ng Diyos, isa na walang-hanggan? Bakit napakadi-makatuwiran na, hindi paniwalaan ang propesiya?`