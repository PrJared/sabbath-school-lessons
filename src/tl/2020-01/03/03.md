---
title:  Ang Panalangin
date:   13/01/2020
---

Kaagad kinuha ni Daniel ang tatlo niyang kaibigan para sa isang pulong panalangin, ipinapaliwanag na sila ay bibitayin kung hindi ihahayag ng Diyos ang panaginip. Tuwing haharap tayo sa isang malaking problema, dapat din nating kilalanin na ang ating Diyos ay sapat na malaki para lutasin kahit na ang pinakawalang kalutasang mga hamon.

`Basahin ang Daniel 2:17-23. Ano ang dalawang uri ng panalangin na idinalangin dito?`

Dalawang uri ng panalangin ang binanggit sa kapitulong ito. Ang una ay isang kahilingang panalangin kung saan hiningi ni Daniel sa Diyos na ibunyag ang laman ng panalangin at ang interpretasyon nito (Daniel 2:17-19). Ang mga salita ng panalanging ito ay hindi ibinigay, pero sinabihan tayo na si Daniel at kanyang mga kaibigan ay "humingi ng awa sa Diyos ng kalangitan tungkol sa hiwagang ito, upang si Daniel at ang kanyang mga kaibigan ay huwag mamatay na kasaipa ng ibang mga pantas ng Babilonia" (Daniel 2:18). Samantalang sila ay nananalangin, sinagot ng Diyos ang kanilang kahilingan at ibinunyag ang laman at interpretasyon ng panaginip ng hari. Makatitiyak tayong tuwing hahanapin natin ang "awa ng Diyos ng kalangitan" ang ating mga panalangin ay maririnig din naman, kahit hindi sa isang ganong kadramatikong paraan gaya nang nakikita natin dito, dahil ang Diyos ni Daniel ay ating Diyos din..

Bilang tugon sa pagsagot ng Diyos sa kanilang kahilingan, si Daniel at ang kanyang mga kaibigan ay umapaw sa isang panalangin ng pasasalamat at papuri. Pinapurihan nila ang Diyos dahil sa pagiging pinanggagalingan ng katalinuhan at pagiging nasa kontrol ng kalikasan at kasaysayang pulitikal. Mayroong mahalagang liksyon na matututuhan natin dito. Samantalang nananalangin tayo at nakikiusap sa Diyos para sa maraming bagay, gaano kadalas na pinapupurihan at pinasasalamatan natin Siya sa pagsagot sa ating mga panalangin? Ang karanasan ni Jesus sa sampung ketongin ay nagbibigay ng angkop na ilustrasyon ng di-pagkilala ng utang-na-loob ng tao. Mula sa sampung pinagaling,iisa lamang ang bumalik "at nagbigay papuri sa Diyos" (Lucas 17:18). Ang tugon ni Daniel ay hindi lamang nagpapaalaala sa atin ng kahalagahan ng pasasalamat at papuri, kundi inihahayag din ang karakter ng Diyos na dinadalanginan natin. Kapag nanalangin tayo sa Kanya, mapagkakatiwalaan natin Siya na gawin ang pinakamabuting interes para sa atin, at kaya dapat tayong laging pinapupurihan at pinasasalamatan Siya.

`Basahin ang Awit 138. Ano ang makukuha mo mula sa panalanging ito ng pasasalamat na makatutulong sa iyo na maging mapagpasalamat sa Diyos, anuman ang iyong kalagayan?`