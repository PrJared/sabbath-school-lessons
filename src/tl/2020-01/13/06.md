---
title:  Ang Panahon ng Pag-aantay
date:   26/03/2020
---

`Basahin ang Daniel 12:5-13. Paano nagtatapos ang aklat?`

Kawili-wili, ang panghuling eksenang ito ay magaganap sa "ilog;" o sa Tigris, ang lugar ng huling pangunahing pangitain ni Daniel (Daniel 10:4). Gayon pa man, ang salitang ginamit dito ay hindi ang karaniwang Hebreong salita para sa "ilog," kundi ang terminong ye’or, na karaniwang itinatalaga sa "Nile  River." Ito ay nagpapaalala sa atin sa Exodo at nagpapakitang katulad ng pagliligtas ng Panginoon sa Israel mula sa Ehipto, ililigtas din Niya ang Kanyang pangwakas-na-panahong bayan.

Tatlong propetikong talaorasan ang ibinigay. Ang una—"isang panahon, mga panahon, at kalahati ng isang panahon"—ay sumasagot sa tanong na—" 'Hanggang kailan ang wakas ng mga kababalaghang ito?'" (Daniel 12:6). Ang "kababalaghan" ay tumutukoy sa mga bagay na inilarawan sa pangitain ng Daniel 11, na pagpapaliwanag ng Daniel 7 at 8. Lalong tanging-tangi, ang panahong ito ay binanggit sa Daniel 7:25 at sa huli ay sa Apocalipsis 11:3; 12:6, 14; at 13:5. Ito rin ay tumutugma sa 1,260 taon ng pangingibabaw ng kapapahan, na lumawak mula A.D. 538 hanggang 1798. At ang Daniel 11:32-35 ay tumutukoy sa parehong pag-uusig na hindi binabanggit ang tagal nito.

Ang ibang dalawang panahon, ang 1,290 at 1,335 araw, ay sumasagot sa tanong na—"ano ang magiging wakas ng mga bagay na ito?"—iminungkahi mismo ni Daniel sa Taong nakadamit ng lino. At ang parehas ay nagsisimula sa pagtanggal ng "pang-araw-araw" at pag-aayos ng "karumaldumal na paglapastangan." Mula sa liksyon ng Daniel 8, natutuhan natin na ang "pang-araw-araw" ay tumutukoy sa patuloy na pamamagitan ni Cristo na napalitan ng isang panghuhuwad na sistema ng pagsamba. Kaya, ang propetikong panahong ito ay dapat magsimula sa A.D. 508, noong panahong si Clovis, hari ng Francs, ay nakomberti sa Katolikong pananampalataya. Ang mahalagang pangyayaring ito ang nagbigay daan sa pagsasanib ng iglesia at estado, na naghari sa buong Middle Ages. Samakatuwid, ang 1,290 araw ay nagtapos noong 1798, nang naaresto ang papa ng emperador ng French na si Napoleon. At ang 1,335 araw, ang huling propetikong panahon na nabanggit sa Daniel, ay nagtapos noong 1843. Ito ang panahon ng kilusan ng Millerite at pagpapasimulang muli ng pag-aaral ng biblikal na propesiya. Ito ay isang panahon ng pag-aantay at pag-asam sa nalalamit nang pagdating ni Jesus.

`Makikita natin sa buong Daniel ang dalawang bagay: Ang bayan Diyos ay inusig, at ang bayan ng Diyos sa huli ay pinawalang-sala at iniligtas. Paano makatutulong ang reyalidad na ito sa atin na magsikap na manatiling tapat, ano man ang ating kagyat na mga pagsubok?`