---
title:  Ang Muling Pagkabuhay
date:   24/03/2020
---

`Basahin ang Daniel 12:2, 3. Anong pangyayari ang tinutukoy niya dito, at bakit, sa pagsasaalang-alang ng mga naunawaan natin tungkol sa kamatayan, ang pangyayaring ito ay napakahalaga sa atin?`

Marahil ang Daniel ang pinakamalinaw na reperensya sa Lumang Tipan sa darating na muling pagkabuhay. At sa ating pag-aninag sa siping ito, matututuhan natin ang ilang napakahalagang mga katotohanan. Una, tulad ng ipinapahiwatig ng metapora ng "pagtulog," walang imortal na kaluluwa ang nasa katawan ng tao. Ang mga tao ay isang di-mapaghihiwalay na pagkakaisa ng katawan, isip, at espiritu. Sa kamatayan, ang isang tao ay tumitigil sa pag-iral at nananatiling walang malay hanggang sa muling pagkabuhay. Pangalawa, dumidiin ang ating talata sa darating na muling pagkabuhay bilang isang kabaligtaran ng nangyayari dahil sa bunga ng kasalanan. Tunay nga, ang pananalitang isinalin bilang "alabok ng lupa" sa orihinal na wika ng Daniel 12:2 ay mababasang "lupa ng alabok." Ang diÂ¬-karaniwang pagkakahanay ng salitang ito ay tumuturo pabalik sa Genesis 3:19, ang tanging ibang biblikal na sipi kung saan nauuna ang salitang "lupa" kaysa salitang "alabok." Ito ay nagpapahiwatig na ang ginawang proklamasyon ng kamatayan sa panahon ng pagkakasala ni Adan ay mababaligtad at ang kamatayan ay hindi na muli makapaghahari. Gaya ng sinasabi ni Pablo, "ang kamatayan ay nilamon sa pagtatagumpay" (1 Corinto 15:54).

`Basahin aug Roma 8:18 at Hebreo 2:14,15. Sa anong mga dahilan na hindi natin kailangang matakot sa kamatayan?`

Sinisira ng kamatayan at tinatapos ang lahat ng bagay dito. Subalit tayo ay inaalukan ng pangakong di-mahahawakan ng kamatayan ang huling salita para sa mga tapat na mananampalataya. Ang kamatayan ay isang nagaping kaaway. Nang sirain ni Cristo ang tanikala ng kamatayan at lumitaw ang muling pagkabuhay mula sa libingan, ibinigay Niya ang nakamamatay na hampas sa kamatayan. Ngayon ay makatitingin tayong lagpas sa pansamantalang reyalidad ng kamatayan tungo sa panghuling reyalidad ng buhay na tinanggap natin mula sa Diyos sa pamamagitan ni Cristo. Dahil si Miguel ay "tatayo" (tingnan ang Daniel 12:1) ang mga nabibilang sa Kanya ay tatayo rin. Sila ay babangon mula sa "lupa ng alabok" upang kuminang na parang mga bituin magpakailan-kailan pa man.