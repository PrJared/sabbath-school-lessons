---
title:  Ang Pagsubok ng Apoy
date:   21/01/2020
---

Para sa tatlong Hebreo, ang pagsamba sa rebulto na ipinilit ng hari ay isang halatang-halatang paghuwad ng pagsamba sa templo sa Jerusalem, na naranasan nila sa una nilang mga taon. Bagaman humahawak sila ng mga katungkulan sa imperyo at matapat sa hari, ang kanilang katapatang-loob sa Diyos ay nagtatakda ng isang hangganan sa kanilang pagiging matapat sa tao. Tiyak na handa silang magpatuloy na paglingkuran ang hari bilang mga matatapat na administrador; gayunman, hindi sila makasasama sa seremonya.

`Basahin ang Exodo 20:3-6 at Deuteronomio 6:4. Ano ang ipinababatid ng mga talatang ito na tiyak na nakaimpluwensya sa piniling panindigan ng mga lalaking ito?` 

Sumusunod sa mga utos na ibinigay ng hari, lahat ng tao sa tunog ng mga instnumento ng musika ay yumukod at sumamba sa ginintuang rebulto. Ang tatlo lamang—sina Shadrac, Meshac, at Abednego—ang nangahas na sumuway sa hari. Kaagad na dinala ng ilang mga taga-Babilonia ang bagay na ito sa atensyon ng hari. Sinikap ng mga taga-akusa na galitin ang hari sa pagsasabing: (1) ang hari mismo ang naglagay nitong tatlong kabataang lalaki sa pamamahala sa probinsya ng Babilonia; (2) ang mga lalaking Judio ay hindi naglilingkod sa mga diyos ng hari; at (3) hindi nila sinasamba ang ginintuang rebulto na itinayo ng hari (Daniel 3:12). Subalit sa kabila ng kanyang galit laban sa kanila, inalok ng hari ang tatlong lalaki nang ikalawang pagkakataon. Handang ulitin ng hari ang buong pamamaraan para bawiin ng mga lalaking ito ang kanilang paninindigan at sumamba sa rebulto. Kung sila ay tatanggi, itatapon sila sa nagniningas na hurno. At tinapos ni Nebukadnezar ang kanyang apela na may isang napakayabang na pag-angkin: "at sinong diyos ang magliligtas sa inyo sa aking mga kamay?" (Daniel 3:15). 

Napagkalooban nang sobrenatural na tapang, tumugon sila sa hari: "Kung mangyayari na ang aming Diyos na pinaglilingkuran namin ay makapagliligtas sa amin sa hurno ng nagniningas na apoy; ay hayaang iligtas niya kami sa iyong kamay, O hari. Ngunit kung sakali mang hindi, dapat mong malaman, O hari, na hindi kami maglilingkod sa iyong mga diyos, ni sasamba man sa rebultong ginto na iyong ipinatayo" (Daniel 3:17, 18).

`Bagaman alam nilang maililigtas sila ng kanilang Diyos, wala silang garantiyang gagawin Niya iyon. Gayunman, tumanggi silang sundin ang utos ng hari, kahit nalalamang masusunog sila nang buhay. Saan natin makukuha ang ganong uri ng pananampalataya?`