---
title:  Ang Ikaapat na Lalaki
date:   22/01/2020
---

`Basahin ang Daniel 3:19-27. Anong nangyayari? Sino ang ibang persona sa apoy?`

Matapos itapon ang matatapat na Hebreo sa apoy, nataranta si Nebukadnezar na makita ang presensya ng isang ikaapat na persona sa loob ng hurno. Sa pinakamabuti niyang alam, kinilala ng hari ang ikaapat na anyo bilang "ang Anak ng Diyos" (Daniel 3:25).

Wala nang masabi pa ang hari, ngunit alam natin kung sino ang ikaapat na persona. Nagpakita Siya kay Abraham bago ang pagwasak sa Sodoma at Gomora, nakipagbuno kay Jacob sa tabi ng batis Jaboc, at inihayag ang Sarili kay Moises sa isang nasusunog na palumpon. Siya ay si Jesu-Cristo sa isang porma bago nagkatawang-tao, dumating para ipakitang ang Diyos ay tumitindig kasama ang Kanyang bayan sa kanilang mga kabagabagan.

Sinasabi ni Ellen G. White, "Subalit hindi kinalimutan ng Panginoon ang Kanya. Samantalang ang Kanyang mga saksi ay itinapon sa hurno, ipinakita ng Tagapagligtas ang sarili mismo sa kanila, at magkasama silang naglakad sa gitna ng apoy. Sa presensya ng Panginoon ng init at lamig, ang mga lagablab ay nawala ang kapangyarihan nitong tumupok."—PROPHETS AND KINGS, pp. 508, 509.

Gaya nang sinasabi ng Diyos sa Isaias, " 'Kapag ikaw ay dumaraan sa tubig, ako'y makakasama mo; at sa pagtawid sa mga ilog ay hindi ka nila aapawan, kapag ikaw ay lumalakad sa apoy, hindi ka masusunog; at hindi ka tutupukin ng apoy" (Isaias 43:2).

Bagaman ibig natin ang mga kuwentong ganito, binabangon naman ng mga ito ang problema tungkol sa ibang hindi mahimalang iniligtas mula sa pag-¬uusig para sa kanilang pananampalataya. Tiyak na nalalaman ng mga lalaking iyon ang karanasan nina Isaias at Zacarias, na pinapatay nang lapastangang mga hari. Sa buong banal na kasaysayan, kahit pa sa ating panahon, tiniis ng matatapat na Cristiano ang nakakikilabot na pagdurusa na natapos para sa kanila, kahiman dito, hindi sa isang mahimalang pagliligtas kundi sa isang masakit na kamatayan. Narito ang isang kalagayan kung saan tumanggap ang tapat ng isang mahimalang pagkaligtas ngunit, gaya nang alam natin, hindi karaniwang nangyayari ang gayon.

`Sa kabilang dako, ano ang mahimalang pagliligtas na matatamo ng lahat ng tapat na bayan ng Diyos, sa kabila ng kanilang kapalaran dito? (Tingnan ang 1 Corinto 15:12-26.)`