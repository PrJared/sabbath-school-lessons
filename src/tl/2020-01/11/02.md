---
title:  Ang Pagiging Sentro ng Salita ng Diyos
date:   08/03/2020
---

`Basahin ang Daniel 10:1-3. Anong masusumpungan natin na muling ginagawa ni Daniel?`

Hindi nililinaw ni Daniel ang mga dahilan para sa kanyang pinahabang panahon ng pagdadalamhati. Ngunit ang gayong masidhing pamamagitan ay malamang na inudyukan ng sitwasyon ng mga Judio, na kababalik lamang sa Palestina mula Babilonia.

`Basahin ang Ezra 4:1-5. Anong mga hamon ang hinaharap ng mga Judio sa kanilang pagbabalik?`

Alam natin mula sa Ezra 4:1-5 na sa panahong ito ang mga Judio ay humaharap sa malakas na oposisyon samantalang nagtatangka silang itayong muli ang templo. Nagpadala ang mga Samaritano ng mga maling ulat sa bulwagan ng Persia, na sinusulsulan ang hari para pahintuin ang pagtatayong muli. Sa harap ng ganitong krisis, sa loob ng tatlong linggo nakikiusap si Daniel sa Diyos na impluwensyahan si Ciro na payagang magpatuloy ang trabaho. 

Sa puntong ito, marahil malapit na si Daniel sa 90 taong gulang. Hindi niya iniisip ang tungkol sa sarili kundi tungkol sa kanyang bayan at ang mga hamon na hinaharap nila. Nanatili siya sa pananalangin sa loob ng tatlong buong sanlinggo bago nakatanggap ng anumang sagot mula sa Diyos. Sa panahong ito sinunod ng propeta ang isang napakakatamtamang pagkain, umiiwas sa piling pagkain at kahit pa langis. Siya ay lubos na di-nababahala tungkol st kanyang ginhawa at itsura, ngunit siya'y buong lalim na nababahala tungkol sa kapakanan ng kapwa niya Judio sa Jerusalem libu-libong milya ang layo.

Samantalang sinusuri natin ang mapanalangining buhay ni Daniel, matututuhan natin ang ilang mahahalagang liksyon. Una, dapat tayong mamalagi sa panalangin, kahit tuwing hindi agad nasasagot ang ating mga kahilingan. Ikalawa, dapat tayong gumugol ng panahon para manalangin para sa iba. Mayroong bagay na natatangi tungkol sa namamagitang panalangin. Tandaan na "ibinalik ng Panginoon ang kayamanan ni Job, nang kanyang idalangin ang kanyang mga kaibigan" (Job 42:10). Ikatlo, pinapasigla ng panalangin ang Diyos para gumawa nang matibay at totoo. Kaya lagi tayong manalangin, lahat ng uri ng panalangin. Sa harap ng hindi matiis na mga pagsubok, dalhin natin ang ating mga pasanin sa Diyos sa panalangin (Efeso 6:18).

`Basahin ang Daniel 10:12. Anong sinasabi sa atin nito tungkol sa panalangin bilang isang tunay na karanasan na kumikilos sa Diyos na gumawa, sa halip na ito ay isa lamang na pansariling karanasan na nagbibigay sa atin ng magandang pakiramdam tungkol sa Diyos?`