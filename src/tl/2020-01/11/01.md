---
title:  Mula sa Labanan Tungo sa Tagumpay
date:   07/03/2020
---

### Basahin Para sa Pag-aaral sa Linggong Ito
Efeso 6:12; Daniel 10; Ezra 4:1-5; Josue 5:13-15; Apocalipsis 1:12-18; Colosas 2:15; Roma 8:37-39.

> <p>Talatang Sauluhin</p>
> "'O taong pinakamamahal, huwag kang matakot; kapayapaan ang sumaiyo. Magpakalakas ka at magpakatapang!' "  (Daniel 10:19).

Ipinakilala ng Daniel 10 ang pangwakas na pangitain ni Daniel, na nagpapatuloy sa kapitulo 11 at 12. Sinabihan tayo sa umpisa na ang pangitaing ito ay tungkol sa isang "malaking paglalaban" (Daniel 10:1). Samantalang pinalalawak ng Daniel 11 ang ilang detalye nitong labanan, ipinapakita ng Daniel 10 ang espirituwal na lawak at inihahayag na sa likod ng mga tagpo ng makalupang labanan ay nagngangalit ang isang espirituwal na labanan na may kosmikong proporsyon. Samantalang pinag-aaralan natin ang kapitulo, makikita nating kapag nanalangin tayo, sumasagupa tayo rito sa kosmikong labanan sa isang paraan na may matitinding bunga. Ngunit hindi tayo nag-iisa sa ating pakikipagpunyagi; sumasabak si Jesus sa labanan laban kay Satanas para sa ating ikabubuti. Matututuhan natin na ang pangwakas na laban na ating sinasabakan ay hindi laban sa makalupang tao kundi ang mga puwersa ng mga kapangyarihan ng kadiliman.

Gaya nang ipinahayag ni apostol Pablo daan-daang taon pagkatapos ng Daniel: "Sapagkat ang ating pakikipaglaban ay hindi laban sa laman at dugo, kundi laban sa mga pinuno, laban sa mga may kapangyarihan, laban sa mga kapangyarihang diÂ¬ nakikita na naghahari sa sanlibutan sa kadilimang ito, laban sa hukbong espirituwal ng kasamaan sa kalangitan" (Efeso 6:12). Sa wakas, ang ating tagumpay sa labanan ay nakasalalay kay Jesu-Cristo, na tanging tumalo kay Satanas sa krus.