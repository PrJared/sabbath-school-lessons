---
title:  Isang Malaking Labanan
date:   11/03/2020
---

`Basahin ang Daniel 10:20, 21. Anong naihayag dito kay Daniel?`

Hinawi ng makalangit na mensahero ang tabing at inihayag kay Daniel ang kosmikong gerang nangyayari sa likod ng mga tagpo sa kasaysayan ng tao. Kara-karakang nagpasimulang manalangin si Daniel, isang espirituwal na labanan ang nagpasimula sa pagitan ng langit at lupa. Pinasimulan ng mga makalangit na nilalang ang isang pakikibaka sa hari ng Persia para pahintulutan ang mga Judio na ipagpatuloy ang pagtatayong muli ng templo. Alam natin mula sa pagbubukas ng Daniel 10 na si Ciro ang hari ng Persia. Gayunman, ang isang taong hari na nag-iisa ay hindi makapagbibigay nang makabuluhang posisyon sa isang makalangit na nilalang. Nagpapahiwatig ito na sa likod ng taong hari ay may isang nakatayong espirituwal na kinatawan na nag-uudyok kay Ciro na patigilin ang mga Judio mula sa pagtatayong muli ng templo. 

Isang katulad na sitwasyon ang nangyayari sa Ezekiel 28, kung saan ang hari ng Tiro ay kinakatawanan si Satanas, ang espirituwal na kapangyarihan sa likod ng hari ng lunsod na iyon. Kaya, hindi magiging kagulat-gulat na ang mga hari ng Persia kung kanino si Miguel ay dumarating para lumaban ay kabilang si Satanas at kanyang mga anghel. Nagpapakita ito na ang oposisyon ng tao sa muling pagtatayo ng templo sa Jerusalem ay may katulad sa larangang espirituwal.

`Basahin ang Daniel 10:13. Anong uri ng labanan ang inilarawan dito?`

"Samantalang nagsisikap si Satanas na impluwensyahan ang pinakamatataas na kapangyarihan sa kaharian ng Medo-Persia para magpakita ng di¬ pagkakagusto sa bayan ng Diyos, gumawa ang mga anghel sa kapakanan ng mga ipinatapon. May interes ang buong kalangitan sa tunggaliang ito. Sa pamamagitan ni propetang Daniel, binigyan tayo ng isang sulyap nitong makapangyarihang paghahamok sa pagitan ng mga puwersa ng mabuti at ng mga puwersa ng masama. Sa loob ng tatlong sanlinggo nakipagbuno si Gabriel sa mga kapangyarihan ng kadiliman, nagsisikap na kontrahin ang mga impluwensyang gumagawa sa isipan ni Ciro; at bago nagsara ang labanan, si Cristo mismo ay dumating para tulungan si Gabriel. 'Ngunit hinadlangan ako ng pinuno ng kaharian ng Persia sa loob ng dalawampu't isang araw' sabi ni Gabriel; 'Kaya't si Miguel na isa sa mga punong prinsipe ay dumating upang tulungan ako. At ako'y naiwan doon kasama ng mga hari ng Persia' Daniel 10:13. Nagawa na ang lahat ng magagawa ng langit sa kapakanan ng bayan ng Diyos. Natamo na sa wakas ang tagumpay; nahadlangan na ang mga puwersa ng kaaway sa lahat ng araw ni Ciro, at sa lahat ng araw ng kanyang anak na si Cambyses, na naghari nang mga pito at kalahating taon."—Ellen G. White, PROPHETS AND KINGS, pp. 571, 572.