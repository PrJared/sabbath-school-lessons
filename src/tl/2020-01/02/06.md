---
title:  Huling Pagsusulit
date:   09/01/2020
---

`Basahin ang Daniel 1:17-21. Ano ang susi sa tagumpay ng apat na lalaking ito? (Tingnan din ang Job 38:36, Kawikaan 2:6, Santiago 1:5)`

Matapos ang tatlong taon ng pagsasanay sa "Unibersidad ng Babilonia," ang apat na Hebreo ay dinala sa harap ng hari para sa huling pagsusulit. Hindi lamang sila mas malusog kaysa ibang mga estudyante, nilagpasan din nila sila sa kaalaman at karunungan. Ang apat ay kaagad na kinuha para paglingkuran ang hari. Hindi dapat nating kalimutan na itong "kaalaman at kanunungan" ay walang dudang binubuo ng maraming paganismo. Gayunman, kahit paano ay natutuhan nila ito, at kitang-kita rin naman na natutuhan nilang mabuti, kahit hindi nila ito pinaniniwalaan. 

Maaaring inisip ni Nebukadnezar na ang gayong tagumpay ay may kinalaman sa pagkain ng palasyo at sa programa ng pagsasanay na dinanas ng apat na estudyante. Gayunman, alam ni Daniel at kanyang mga kasama, at ang kuwento ay buong linaw na ipinapakita, na ang kanilang nakahihigit na pagsasagawa ay walang pagkakautang sa sistemang Biblonia. Lahat ay nagmula sa Dios. Ano ngang makapangyarihang halimbawa ang magagawa ng Diyos para sa mga magtitiwala sa Kanya. Hindi tayo dapat na matakot sa nangingibabaw na kapangyarihan ng media, mga gobyerno, at ibang mga institusyon na maaaring magbantang wasakin ang ating pagkakakilanlan bilang mga anak ng Diyos. Samantalang inilalagay natin ang ating kompiyansa sa Diyos, makatitiyak tayong mabibigyang-lakas Niya tayo sa mahihirap na sandali at maiingatan tayo laban sa lahat ng kalamangan. Ang susi ay para sa atin na gawin ang tamang mga pagpili kapag napaharap sa mga hamon sa ating pananampalataya.

Tumitingin sa Daniel 1, matututuhan natin ang mahahalagang liksyon tungkol sa Diyos: (1) Nakakontrol ang Diyos sa kasaysayan. (2) Nagbibigay ang Diyos ng katalinuhan para matahak natin ang malupit na kapaligiran ng ating kultura at lipunan. (3) Iginagalang ng Diyos ang mga nagtitiwala sa Kanya sa pamamagitan ng panloob na pananalig at istilo ng pamumuhay.

Nagtatapos ang kapitulo sa pagdiriin na "Si Daniel ay namalagi roon hanggang sa unang taon ng haring Ciro" (Daniel 1:21). Ang pagbanggit kay Ciro dito ay makabuluhan: nagbibigay ito ng isang sulyap ng pag-asa sa gitna ng isang karanasan ng pagkakatapon. Si Ciro ay siyang pinili ng Diyos para palayain ang Kanyang bayan at payagan silang bumalik sa Jerusalem. Bagaman ang kapitulo ay nagpapasimula sa hitsura ng pagkatalo at pagkatapon, nagtatapos ito na may isang sulyap ng pag-asa at isang pag-uwi. Ito ang ating Diyos: kahit sa gitna ng pinakamahirap na sandali ng ating buhay, palagi Siyang nagbubukas ng isang bintana ng pag-asa para makita natin ang kaluwalhatian at kagalakan na nasa lagpas ng pagdurusa at pait.