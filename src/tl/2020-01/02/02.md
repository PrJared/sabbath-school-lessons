---
title:  Kataas-taasang Kapangyarihan ng Diyos
date:   05/01/2020
---

Sa unang tingin ang aklat ng Daniel ay nagpapasimula na may isang mapanglaw na himig ng pagkagapi. Sumuko ang Juda kay Nebukadnezar at ang mga kagamitan ng templo ay dinala mula sa Jerusalem sa lupain ng Shinar. Ang salitang Shinar ay lumilitaw sa Biblia sa Genesis 11:2 bilang lugar ng tore ng Babel. Aug Shinar ay isang nagbabantang tanda, dahil ito ay nagpapahiwatig sa isang proyektong nakaugat sa lantarang pagsuway sa Diyos. Subalit kahit na sakaling ang mga nagtayo ng Babel ay nabigo sa pagtatangka nilang marating ang mga langit, ang panlabas na mga pagpapakita ay nagmumungkahi na si Nebukadnezar at ang kanyang mga diyos—na nasa lupain ng Shinar—ay dinaig ang tipan ng Diyos ng Israel. 

Nagpapatuloy na ang pambungad na mga linya ng Daniel ay nililinaw na ang pagkagapi ng Jerusalem ay hindi kumilala sa nakahihigit na kapangyarihan ng hari ng Babilonia; sa halip, nangyari ito dahil "ibinigay ng Panginoon si Jehoiakim na hari ng Juda sa kanyang [Nebukadnezar] kamay," (Daniel 1:2). Mas maaga pa, inanunsyo ng Diyos na kung kalilimutan Siya ng Kanyang bayan at sisirain ang tipan, ipadadala Niya sila bilang mga bihag sa isang banyagang bansa. Kaya, alam ni Daniel na sa likod at higit sa kapangyarihang militar ng Babilonia, pinangungunahan ng Diyos ng langit ang takbo ng kasaysayan. Itong malinaw na pananaw ng kataas-taasang kapangyarihan ng Diyos ang nagbibigay-lakas sa mga kabataang ito at nagbibigay sa kanila ng tibay at tapang para harapin ang tukso at pamimilit ng imperyo ng Babilonia.

`Basahin ang 2 Hari 21:10-46, 2 Hari 24:18-20, at Jeremias 3:13. Bakit ibinibigay ng Diyos ang Juda at Jerusalem sa mga kamay ng mga taga-Babionia?`

Samantalang hinaharap natin ang mga hamon ng ika-21 siglo, kailangan nating mapanumbalik ang pananaw na ang Diyos ay talagang buong linaw na sinalamin sa aklat ng Daniel. Ayon sa aklat na ito, ang Diyos na ating pinaglilingkuran ay hindi lamang pinatatakbo ang mga puwersa ng kasaysayan sa pamamagitan ng Kanyang nangingibabaw na kapangyarihan kundi buong kahabagan ding namamagitan sa mga buhay ng Kanyang bayan upang bigyan sila nang napakahalagang tulong sa panahon ng pangangailangan. At gaya nang makikita natin mamaya, ang ginawa ng Diyos para sa mga Hebreong bihag ay gagawin din Niya para sa Kanyang bayan sa wakas ng panahon, sa kabila ng iba't ibang atake sa kanila at sa kanilang pananampalataya.

`Ano ang ilan sa mga hamong hinaharap ngayon ng pananampalataya mo, alinman mula sa labas, mula sa loob ng iglesia, o mula sa personal mong kahinaan ng karakter? Paano mo maaaring matutuhan na umasa sa kapangyarihan ng Diyos para tulungan kang panagumpayan ang anumang nasa harap mo?`