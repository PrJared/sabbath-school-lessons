---
title:  Mula sa Mabagyong Dagat Tungo sa mga Alapaap ng Langit
date:   15/02/2020
---

### Basahin Para sa Pag-aaral sa Linggong Ito
Daniel 7; 2 Tesalonica 2:1-12; Roma 8:1; Marcos 13:26; Lucas 9:26; Lucas 12:8; 1 Timoteo 2:5.

> <p>Talatang Sauluhin</p>
> "At ang kaharian, ang kapangyarihan, at ang kadakilaan ng mga kaharian sa silong ng buong langit, ay ibibigay sa bayan ng mga banal ng Kataas-taasan. Ang kanyang kaharian ay magiging walang hanggang kaharian, at ang lahat ng kapangyarihan ay maglilingkod at susunod sa kanya"  (Daniel 7:27).

Ang pangitain ng Daniel 7, na ating paksa sa linggong ito ay humahanay sa panaginip sa Daniel 2. Ngunit pinalalawak ng Daniel 7 ang naihayag sa Daniel 2. Una, ang pangitain ay nangyayari sa gabi at inilalarawan ang dagat na ginugulo ng apat na hangin. Ang kadiliman at tubig ay nagpapaalaala sa paglalang, subalit dito ang paglalang ay lumilitaw na nagiging kahit paano ay pinapapangit o inaatake. Pangalawa, ang mga hayop sa pangitain ay di-malinis at pinaghalo, na kinakatawanan ang isang paglabag ng nilikhang kaayusan. Pangatlo, inilarawan ang mga hayop na gumagamit ng pamamahala; kaya lumilitaw na ang pamamahalang ibinigay ng Diyos kay Adan sa halamanan ay kinamkam ng mga kapangyarihang ito. Pang-apat, sa pagdating ng Anak ng Tao, naisauli ang pamamahala ng Diyos sa mga dapat magmay-ari nito. Ang nawala ni Adan sa halamanan ay nabawi ng Anak ng Tao sa makalangit na paghuhukom.

Nagbibigay ang paglalarawan sa itaas ng isang malawak na tanaw ng biblikal na matalinghagang paglalarawan na tumatakbo sa likod nitong lubhang simbolikong pangitain. Sa kabutihang-palad, ang iba sa mga kritikal na detalye ng pangitain ay ipinaliwanag ng anghel, para maunawaan natin ang pangunahing ayos ng kamangha-manghang propesiyang ito.