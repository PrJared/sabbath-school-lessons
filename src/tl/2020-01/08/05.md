---
title:  Ang Pagdating ng Anak ng Tao
date:   19/02/2020
---

`Basahin ang Daniel 7:13. Sino ang Anak ng tao rito, at paano mo Siya kikilalanin? (Tingnan din ang Marcos 13:26; Mateo 8:20; Mateo 9:6, Lucas 9:26; Lucas 12:8)`

Samantalang unti-unting inihahayag ang paghuhukom, isang napakahalagang kaanyuan ang pumasok sa eksena: ang Anak ng Tao. Sino Siya? Una, ang Anak ng Tao ay lumilitaw bilang isang indibidwal na makalangit na kaanyuan. Ngunit gaya nang ipinahihiwatig ng titulo, nagpapakita rin Siya ng katangian ng tao. Sa ibang salita, Siya ay isang maka-Diyos-tao na indibidwal na dumarating para gampanan ang isang aktibong papel sa paghuhukom. Ikalawa, ang Anak ng tao na darating na may mga alapaap ng langit ay isang karaniwang larawan ng Ikalawang Pagparito sa Bagong Tipan. Gayunman, sa Daniel 7:13 lalo na, ang Anak ng tao ay hindi inilalarawan na dumarating mula sa langit tungo sa lupa, kundi kumikilos nang pahalang mula sa isang lugar sa langit tungo sa isa pa upang magpakita sa harapan ng Matanda sa mga Araw. Ikatlo, ang paglalarawan ng Anak ng Tao na dumarating na may mga alapaap ng langit ay nagmumungkahi ng isang nakikitang pagpapahayag ng Panginoon. Ngunit ang matalinghagang paglalarawang ito ay nagpapaalaala rin ng punong pari na, napapalibutan ng ulap ng insenso, pumapasok sa Dakong Kabanal-banalan sa Araw ng Pagtubos para gampanan ang paglilinis ng santuwaryo.

Ang Anak ng tao ay isa ring makaharing kaanyuan. Tumatanggap Siya ng "kapangyarihan at kaluwalhatian at kaharian" at "lahat ng mga bayan, bansa, at mga wika ay maglingkod sa kanya" (Daniel 7:14). Ang pandiwang "maglingkod" ay maaaring isalin din bilang "sumamba." Lumilitaw ito nang siyam na beses sa kapitulo 1-7 (Daniel 3:12, 14, 17, 18, 28; Daniel 6:16, 20; Daniel 7:14, 27) at dinadala ang ideya ng pagbibigay ng pagsamba sa isang kadiyosan. Kaya, bilang resulta ng pagtatangkang baguhin ang utos ng Diyos, ang relihiyosong sistemang kinakatawanan ng maliit na sungay ay nagpapasama sa pagsambang nararapat sa Diyos. Ang paghuhukom na inilarawan dito ay nagpapakitang ibabalik ang tunay na pagsamba sa bandang huli. Ang sistema ng pagsambang inilagay ng sistema ng kapapahan, kabilang sa ibang mga elemento, ay inilalagay ang isang taong nasa bumasak na katayuan bilang isang tagapamagitan sa pagitan ng Diyos at sangkatauhan. Ipinapakita ni Daniel na ang tagapamagitan na may-kakayahan lamang na katawanin ang sangkatauhan sa harap ng Diyos ay ang Anak ng Tao. Gaya nang sinasabi ng Biblia, "Sapagkat may isang Diyos at may isang tagapamagitan sa Diyos at sa mga tao, ang taong si Cristo Jesus" (1 Timoteo 2:5).

`Mula sa lahat ng nabasa natin sa Biblia tungkol sa buhay at karakter ni Jesus, bakit napakanakaaaliw na malamang Siya ay napakasentro sa paghuhukom na inilarawan dito?`