---
title:  Ang Pagiging Sentro ng Salita ng Diyos
date:   01/03/2020
---

`Basahin ang Daniel 9:1, 2. Sinasabi ni Daniel na siya ay "nakaunawa mula sa mga aklat" sa propesiyang lubhang buong ingat niyang pinag-aaralan. Anong aklat o mga aklat ang ibig niyang sabihin?`

Samantalang sinisiyasat natin ang panalanging ito, lumilinaw na ito ay bumabangon mula sa isang masusing pag-aaral ng naunang kapahayagan ng Diyos kay Moises at sa mga propeta. Matapos matuto mula sa balumbon ni Jeremias na ang kanyang panahon ng pagkabilango ay tatagal ng 70 taon (tingnan ang Jeremias 25:11, 12; Jeremias 29:10), naunawaan ni Daniel ang kahalagahan ng historikal na sandali kung saan siya nabubuhay. 

Dapat nating isaisip na idinalangin ito ni Daniel noong 539 B.C., ang taon na pinalitan ng Imperyo ng Persia ang Babilonia. Kaya, halos 70 taon ang lumipas mula nang sinakop ni Nebukadnezar ang Jerusalem at winasak ang templo. Kung gayon, ayon sa propesiya ni Jeremias, malapit nang bumalik ang bayan ng Diyos sa kanilang sariling-bayan. Nagtitiwala sa Salita ng Diyos, nalalaman ni Daniel na may napakahalagang mangyayari sa kanyang bayan at na, gaya ng ipinapangako ng Diyos sa Kanyang Salita, ang pagkakatapon sa Babilonia ay magwawakas na at ang mga Judio ay babalik sa kanilang tahanan. 

Mula sa kanyang pag-aaral ng mga Kasulatan na mayroon sa kanya, natanto rin ni Daniel kung gaano kaseryoso ang mga kasalanan ng kanyang bayan. Dahil sinira nila ang tipan, pinutol nila ang kanilang relasyon sa Diyos; ang di maiiwasang bunga ay, kung gayon, ang pagkakatapon (Levitico 26:14-45). Kaya, nagbigay kay Daniel ang pag-aaral ng kapahayagan ng Diyos ng isang pagkaunawa ng mga panahon at iyon ay nagbibigay sa kanya ng isang pagkadama ng mahigpit na pangangailangang makiusap sa Diyos para sa kapakanan ng kanyang bayan. 

Samantalang lumalapit tayo sa mga huling araw ng kasaysayan ng lupa kailangan nating higit pang pag-aralan at mamuhay ayon sa Salita ng Diyos. Ang Kasulatan lamang ang maaaring magbigay sa atin ng isang kapani-paniwalang paliwanag ng daigdig kung saan tayo nakatira. Matapos ang lahat, sinasabi ng Kasulatan ang kuwento ng malaking tunggalian sa pagitan ng mabuti at masama, at sa gayon ay inihahayag na ang kasaysayan ng tao ay magsasara sa pagpapawi ng kasamaan at ang pagtatatag ng walang-hanggang kaharian ng Diyos. Kung mas lalo nating pinag-aaralan ang mga Kasulatan, mas mabuti nating mauunawaan ang kapanahunang sitwasyon ng daigdig ang kalagayan natin doon, gayundin ang ating mga dahilan para sa pag-asa sa gitna ng isang walang maiaalok na daigdig.

`Paano tayo tinutulungan ng Biblia na maunawaan sa ilang antas ang isang daigdig na, sa at ng sarili nito, ay parang napakadaling hindi maging makatwiran sa anumang bagay?`