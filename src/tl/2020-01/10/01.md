---
title:  Mula Pag-amin Tungo sa Kaaliwan
date:   29/02/2020
---

### Basahin Para sa Pag-aaral sa Linggong Ito
Daniel 9; Jeremias 25:11,12; 29:10; 2 Hari 19:15-19; Mateo 5:16; Santiago 5:16.

> <p>Talatang Sauluhin</p>
> "O Panginoon, makinig ka; O Panginoon, magpatawad ka; O Panginoon, makinig ka at kumilos ka! Alang-alang sa iyong sarili, O aking Diyos, huwag mong ipagpaliban sapagkat ang iyong lunsod at ang iyong sambayanan ay tinatawag sa iyong pangalan "  (Daniel 9:19).

Naglalaman ang Daniel 9 ng isa sa mga dakilang panalangin ng Biblia. Sa kritikal na mga sandali ng kanyang buhay, dumulog si Daniel sa panalangin upang kayanin ang mga nasa harapan niyang hamon. Nang papatayin na si Daniel at ang kanyang mga kasamahan dahil sa mahiwagang panaginip ng isang paganong hari, lumapit ang propeta sa Dios sa panalangin (Daniel 2). At nang pinagbawalan ng isang makaharing utos ang panalangin sa alinmang diyos maliban sa hari, nagpatuloy na naghandog si Daniel ng araw araw niyang panalangin paharap sa Jerusalem (Daniel 6). Kaya, samantalang isinasaalang-alang natin ang panalangin sa Daniel 9, tandaan nating labis na nakaapekto sa propeta ang pangitain ng 2,300 hapon at umaga sa Daniel 8. Bagaman ipinaliwanag ang pangkalahatang kabuuang anyo ng propesiyang iyon, di-maunawaan ni Daniel ang yugto ng panahon na ipinaparating sa usapan ng dalawang makalangit na katauhan: "Hanggang sa dalawang libo at tatlong daang hapon at umaga; pagkatapos ay malilinis ang santuwaryo" (Daniel 8:14). Ngayon na lamang, sa kapitulo 9, na karagdagang liwanag ang ibinigay sa propeta, at ngayon, ito rin ay bilang tugon sa masigasig na panalangin.