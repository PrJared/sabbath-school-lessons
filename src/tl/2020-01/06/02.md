---
title:  Ang Handaan ni Belshasar
date:   02/02/2020
---

`Basahin ang Daniel 5:1-4 kasama ang Daniel 1:1, 2. Ano ang napakasamang ginagawa ni Belshasar? Paanong inihahayag nito ang tunay niyang karakter? Ihambing ang kanyang mga kilos sa Apocalipsis 17:4-6. Anong mga magkakagaya ang maaari mong masumpungan?`

Iniuutos ng hari na ang mga banal na kagamitan ng templo sa Jerusalem ay gamitin bilang maiinumang sisidlan. Sinamsam ni Nebukadnezar ang mga sisidlan mula sa templo sa Jerusalem, subalit inilagay niya ang mga ito sa bahay ng kanyang diyos, na nagpapakitang kahit man lamang ay iginagalang niya ang mga banal na katayuan ng mga ito. Ngunit ginawa ni Belshasar ang mga banal na sisidlan na mga gamit sa inuman sa isang paraang lapastangan. 

Samantalang umiinom mula sa mga banal na sisidlan, ang mga panginoon ni Belshasar ay "nagpuri sa mga diyos na ginto, pilak, tanso, bakal, kahoy, at bato." (Daniel 5:4). Nararapat na pansinin na anim na materyales ang binanggit. Ang mga taga-Babylonia ay ginamit ang sistemang tig-aanimnapu (isang sistemang nakabase sa bilang na 60) kataliwas sa sistemang tig-sasampu na ginagamit ngayon (nakabase sa bilang na 10). Kaya, ang anim na kategorya ng mga diyos ay kumakatawan sa kabuuan ng mga diyus-diyosan sa Babilonia at, kung gayon, ang kapunuan ng relihiyosong sistema ng Babilonia. Sapat na kawili-wili, ang pagkakasunud-sunod ng mga materyales ay sinusunod ang pagkakasunud-sunod ng mga bahagi ng panaginip na rebulto ni Nebukadnezar, malibang pinapalitan ng kahoy ang luwad. Gaya ng sa panaginip, ang bato ay huling lumilitaw; bagaman dito itinatalaga nito ang materyal na bahagi ng mga diyus-diyosan, nagmumungkahi rin ang bato ng paghuhukom ng Diyos sa mga makamundong imperyo (tingnan ang Daniel 2:44, 45), na sinisimbolohan ng Babilonia. 

Ang handaan ay nagsisilbing isang nababagay sa representasyon ng pangwakas-na-panahong Babilonia gaya nang nakikita sa aklat ngApocalipsis. Gaya ni Belshasar, hawak-hawak ng babae sa pangwakas-na-panahong Babilonia ang isang ginintuang kopa at nag-aalok nang nadungisang inumin sa mga bansa. Sa ibang salita, sa pamamagitan ng maling mga doktrina at isang binaluktot na sistema ng pagsamba, inaakit ng modernong Babilonia ang daigdig sa kasamaan (Apocalipsis 17:4-6), hindi alintana ang paghuhukom na malapit nang bumagsak sa kanya. Sa isang araw ay darating ang paghuhukom.

`Sa anong paraan nilalapastangan ng ating lipunan at kultura ang katotohanan ng Salita ng Diyos? Paano tayo magiging maingat na hindi makibahagi sa paglapastangang iyon, kahit sa patagong mga paraan? Dalhin ang sagot mo sa klase sa Sabbath.`