---
title:  Pumasok ang Reyna
date:   04/02/2020
---

`Basahin ang Daniel 5:9-12. Ano ang sinabi ng reyna tungkol kay Daniel na dapat sana ay alam na ng hari? Ano ang sinasabi nito tungkol sa kanya na parang ignorante siya kahit sa pag-iral ni Daniel?`

Habang nalagay sa kaguluhan ang bulwagan ng handaan ay dahil sa mahiwagang mensahe sa pader, dumating ang reyna at nagbigay ng direksyon sa tulirong hari. Pinaalalahanan niya ang hari tungkol kay Daniel, na ang abilidad na magpaliwanag ng mga panaginip at lumutas ng mga hiwaga ay naipakita sa panahon ni Nebukadnezar. Kung si Belshasar ay kasing talino ng kanyang sinundan, malalaman sana niya kung kanino babaling para masumpungan ang kahulugan nitong mahiwagang sulat. Ang pamamagitan ng reyna ay napapatunayang kinakailangan para sa hari, na sa puntong ito ay parang lubos na hindi na alam ang susunod na gagawin. Ang kanyang mga salita ay parang isang sumbat kay Belshasar dahil sa nakaligtaan niya ang tao sa kaharian na tanging makapagpapaliwanag ng mahiwagang sulat. At binigyan din niya ang hari ng sinalitang buod ng mga karanasan ni Daniel: Ang propeta ay may Espiritu ng Banal na Diyos, liwanag at pang-unawa at maka-Diyos na katalinuhan, napakahusay na espiritu, karunungan; siya ay may kakayahang umunawa, magpaliwanag ng mga panaginip, lumutas ng mga palaisipan, at magpaliwanag ng mga talinghaga; siya ang puno ng mga salamangkero, engkantador, Caldeo, manghuhula sa panahon ni Nebukadnezar (Daniel 5:11, 12).

Sa puntong ito, muli tayong magtataka kung bakit winalang-bahala ni Belshasar si Daniel. Hindi nag-aalok ang talata ng tuwirang sagot sa tanong na ito, ngunit ating ipinapalagay na sa panahong ito ay si Daniel, matapos na paglingkuran ang hari kahit hanggang sa ikatlong taon ng Kanyang paghahari (Daniel 8:1, 27), ay wala na sa aktibong paglilingkod. Ang isang dahilan ay maaaring ang edad ni Daniel. Marahil siya ay nasa mga 80 taong gulang, at ang hari ay maaaring gustong palitan ang matandang pangunguna ng isang mas batang henerasyon. Maaaring ipinasya rin ng hari na kalimutan si Daniel dahil ayaw niyang italaga ang sarili sa Diyos ni Daniel. Ngunit ano man ang dahilan o kumbinasyon ng mga dahilan, nananatiling kapuna-puna na ang isang may ganitong portpolyo gaya ni Daniel ay maaaring makalimutan sa mabilis na panahon.

`Basahin ang Roma 1:16-32. Sa anong mga paraan natin makikita na naipahayag ang prinsipyong ipinahiwatig sa mga talatang ito, hindi lamang sa kuwentong ito, kundi pati sa daigdig ngayon?`