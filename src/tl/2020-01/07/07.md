---
title:  Karagdagang Kaisipan
date:   14/02/2020
---

Ang pagliligtas kay Daniel ay naitala sa Hebreo 11. Ang matatawag na "Ang Bulwagan ng Katanyagan ng Pananampalataya" ay sinasabi na ang mga propeta, kabilang ang iba pang nagawa ay, "nagpatikom ng mga bibig ng mga leon" (Hebreo 11:33). Kamangha-mangha ito, subalit dapat nating isa-isip na ang mga bayani ng pananampalataya ay hindi lamang iyong natakasan ang kamatayan gaya nang ginawa ni Daniel, kundi iyon ding nagdusa at namatay nang buong tapang, gaya nang pinansin din ng Hebreo 11. Tinatawagan ng Diyos ang iba para sumaksi sa pamamagitan ng pamumuhay at ang iba ay sa pamamagitan ng kamatayan. Kaya ang salaysay ng pagkakaligtas kay Daniel ay hindi nagpapahiwatig na ang pagliligtas ay ipinagkakaloob sa lahat, gaya nang natutuhan natin mula sa karamihan ng lalaki at babae na naging mga martir dahil sa kanilang pananampalataya kay Jesus. Gayunman, ang mahimalang pagliligtas kay Daniel ay nagpapakitang naghahari ang Diyos, at sa wakas ay ililigtas ang lahat Niyang anak mula sa kapangyarihan ng kasalanan at kamatayan. Ito ay magiging malinaw sa mga susunod na kapitulo ng Daniel.

**Mga Tanong Para sa Talakayan**

`Minsang isinulat ng Franses na si Jean Paul na "ang pinakamabuting paraan para isaisip ang pangunahing panukala sa reyalidad ng tao ay sabihing ang tao ay katauhang may panukalang maging Diyos." (Jean Paul Sartre, BEING AND NOTHINGNESS: A PHENOMENOLOGICAL ESSAY ON ONTOLOGY, Washington Square Press, 1956, p. 724). Paano ito makatutulong sa atin na maunawaan, kahiman sa isang antas, kung bakit nalinlang ang hari sa bitag? Bakit dapat tayong lahat, sa anumang katayuan ng buhay, ay maging maingat dito sa katulad na mapanganib na hilig, gaano man di¬kahalata ang pagdating nito? Ano pang ibang mga paraan na maaari nating gustuhing maging "katulad ng Diyos"?`

`Anong uri ng pagsaksi ang inihahayag natin sa iba tungkol sa ating katapatan sa Diyos at sa Kanyang utos? Ang mga tao bang nakakikilala sa iyo ay iisiping titindig ka para sa iyong pananampalataya, kahit na ang kapalit nito ay ang trabaho mo—o kahit pa ang buhay mo?`

`Anong nakikita mo kay Daniel na ginagawa siyang isang taong buong epektibong magagamit ng Diyos para sa Kanyang mga layunin? Sa tulong ng Panginoon, paano ka higit pang makabubuo ng katulad na mga katangian?`

`Sa anong mga paraan mabibigyang-katuwiran si Daniel sa pagpapasyang, sa liwanag ng utos, baguhin ang paraan ng kanyang panalangin? O ito ba ay maaaring maging isang mapanganib na kompromiso? Kung gayon, bakit?`