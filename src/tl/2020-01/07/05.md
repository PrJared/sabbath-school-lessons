---
title:  Sa Yungib ng mga Leon
date:   12/02/2020
---

`Basahin ang Daniel 6:11-23. Ano ang sinasabi ng hari kay Daniel na nagpapakita kung gaano isang makapangyarihang tapat na saksi si Daniel sa Diyos?`

Ang magkakasabwat ay agad na nakitang nananalangin si Daniel—ibig sabihin, eksaktong ginagawa ang ipinagbawal ng utos. At samantalang dinadala nila ang akusasyon sa harapan ng hari, tinukoy nila si Daniel sa isang humahamak na paraan: "Ang Daniel na iyon na isa sa mga bihag mula sa Juda" (Daniel 6:13). Sa kanilang paningin, isa sa mga punong opisyal ng imperyo, ang paborito ng hari, ay "isang bihag" lamang. Karagdagan pa, pinag-aaway nila si Daniel at ang hari sa pagsasabing si Daniel "ay hindi nakikinig sa iyo, O hari, maging ang pagbabawal man na iyong nilagdaan." Ngayon ay natanto ng hari na siya ay nabitag sa pagkakapirma ng utos. Sinasabi ng talata na "hanggang sa paglubog ng araw ay kanyang pinagsikapang iligtas siya" (Daniel 6:14). Subalit wala siyang magagawa para iligtas ang propeta mula sa naitakdang parusa. Ang hindi na mababawing batas ng Medes at Persia ay kailangang maipataw ayon sa pagkakasulat. Kaya ang hari, gaano man nag-aatubili, ay ibinigay ang utos na itapon si Daniel sa mga leon. Ngunit sa paggawa nito ipinapahayag ang mga nababanaagang pag-asa, na parang isang panalangin: " 'Ang iyo nawang Diyos na patuloy mong pinaglilingkuran ang siyang magligtas sa iyo!" (Daniel 6:16). 

Hindi sinasabi ng biblikal na talata ang ginagawa ni Daniel sa gitna ng mga leon, subalit maipapalagay mo na siya ay nananalangin. At kinilala ng Diyos ang pananampalataya ni Daniel sa pamamagitan ng pagsugo ng Kanyang anghel para ingatan siya. Kinaumagahan, nananatiling di-nasaktan si Daniel at handa na para ipagpatuloy ang kanyang mga gawain sa gobyemo. Sa pagpansin sa bahaging ito, sinasabi ni Ellen G. White na: "Hindi hinadlangan ng Diyos ang mga kaaway ni Daniel mula sa pagtapon sa kanya sa yungib ng mga leon; pinahintulutan Niya ang masasamang anghel at masasamang tao hanggang dito para tuparin ang kanilang layunin; ngunit iyon ay upang magawa Niyang mas kapansin-pansin ang pagpapalaya ng Kanyang lingkod, at ang mas lubos na  pagkagapi ng mga kaaway ng katotohanan at katuwiran."—PROPHETS AND KINGS, pp. 543,544.

`Bagaman may masayang wakas ang kuwentong ito (kahiman para kay Daniel), ano naman ang tungkol sa mga ulat, kahit pa ang mga nasa Biblia (tingnan, halimbawa ang Marcos 6:14-29), na hindi nagwawakas sa pagkakaligtas? Paano natin mauunawaan ang mga ito?`