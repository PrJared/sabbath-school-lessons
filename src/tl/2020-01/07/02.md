---
title:  Mga Kaluluwang Naiinggit
date:   09/02/2020
---

Kahit sa langit, isang sakdal na kapaligiran, inggit ang nadarama ni Lucifer kay Cristo. "Si Lucifer ay nananaghili at naiinggit kay Jesu-Cristo. Subalit kapag lahat ng mga anghel ay yumukod kay Jesus para kilalanin ang Kanyang pangingibabaw at mataas na awtoridad at makatwirang pamumuno, yumuyukod siya kasama nila; ngunit ang kanyang puso ay puno ng inggit at pagkagalit."â€”Ellen G. White, THE STORY OF REDEMPTION, p. 14. Ang inggit ay talagang isang mapanganib na damdamin para kimkimin na sa Sampung Utos mismo, kasama ang pagbabawal ng sadyang pagpatay at pagnanakaw, ay mayroong utos laban sa pagiging mapag-imbot (tingnan ang Exodo 20:17).

`Basahin ang Daniel 6:1-5, kasama ng Genesis 37:11 at 1 Samuel 18:6-9. Ano ang papel na ginagampanan ng inggit sa lahat ng mga kuwentong ito?`

Ang mga kakayahang administratibo ni Daniel ay nagpahanga sa hari ngunit nakalikha ng inggit sa ibang mga opisyal. Kaya, nagsabwatan sila para mapaalis siya sa pamamagitan ng pag-akusa ng katiwalian. Ngunit gaano man ang pagsasaliksik nila, wala silang masumpungang kamalian sa administrasyon ni Daniel. "Ngunit hindi sila makakita ng anumang batayan upang makapagsumbong o anumang pagkukulang sapagkat tapat siya, at walang kamalian ni pagkukulang na natagpuan sa kanya" (Daniel 6:4). Ang Aramaikong salitang isinalin bilang "tapat" ay maisasalin ding "maaasahan." 

Walang-sala si Daniel; walang magawa ang mga opisyales para magbangon ng akusasyon laban sa kanya. Gayunman, napansin din nila kung gaano katapat si Daniel sa kanyang Diyos at gaanong masunurin siya sa utos ng kanyang Diyos. Kaya, agad nilang natantong para bitagin si Daniel, kailangan nilang gumawa ng isang sitwasyon kung saan si Daniel ay mapapaharap sa mahirap na sitwasyon na kailangan niyang pumili sa pagitan ng pagsunod sa utos ng Diyos o sa utos ng imperyo. Mula sa napag-alaman ng mga opisyal tungkol kay Daniel, lubos silang naniniwalang sa ilalim ng tamang kalagayan siya ay papanig sa utos ng Diyos kaysa utos ng imperyo. Ano ngang isang patotoo sa katapatan ni Daniel!

`Anong uri ng mga pakikipagpunyagi sa inggit na kinailangan mong harapin, at paano mo hinarap ang mga ito? Bakit isang nakamamatay at nakapipilay na pagkakamaling espirituwal ang pagkainggit?`