---
title:  Ang Panalangin ni Daniel
date:   11/02/2020
---

"Ngunit kapag ikaw ay mananalangin, pumasok ka sa iyong silid, at pagkasara mo ng iyong pinto ay manalangin ka sa iyong Ama na nasa lihim, at ang iyong Ama na nakakakita ng mga lihim ay gagantimpalaan ka" (Mateo 6:6).

`Basahin ang Daniel 6:10. Bakit hindi na lamang simpleng nanalangin si Daniel ng tahimik na hindi makikita ninuman?`

Si Daniel ay isang makaranasang estadista, subalit, higit sa lahat, siya ay lingkod ng Diyos. Sa gayon, siya lamang ang kaanib ng gobyerno na nakauunawa ng nasa likod ng utos ng hari. Para kay Dario ang utos ay mangangahulugan sa isang oportunidad na palakasin ang pagkakaisa ng kaharian, ngunit para sa mga kasabwat ito ay isang estratehiya para paalisin si Daniel.

Siyempre, ang tunay na mga dahilan at motibo sa likod ng pakana ay nananatili sa kosmikong labanan sa pagitan ng Diyos at ng mga puwersa ng kasamaan. Sa panahong ito (539 B.C.) ay natanggap na ni Daniel ang mga pangitain sa naitala sa Daniel 7 (553 B.C.) at 8 (551 B.C.). Kaya, nauunawaan niya ang utos ng hari, hindi bilang isang bagay na pulitiko ng tao lamang kundi bilang isang halimbawa nitong kosmikong digmaan. Ang pangitain ng Anak ng Tao na dinadala ang kaharian sa bayan ng Kataas-taasan at ang nakagiginhawang tulong ng tagapagpaliwanag na anghel (Daniel 7) ay maaaring nagdala sa kanya ng tapang upang tuwirang harapin ang krisis. Maaari ring napagwari niya ang karanasan ng kanyang mga kasama, na naging sapat na matapang para hamunin ang utos ni Nebukadnezar (Daniel 3).

Kaya, hindi niya binago ang kanyang kaugaliang debosyonal kundi ipinagpatuloy ang kanyang kinaugaliang kasanayan na manalangin ng tatlong beses isang araw paharap sa Jerusalem. Sa kabila ng pagbabawal na magpetisyon sa alinmang tao o diyos kundi sa hari, hindi rin gumawa si Daniel ng anumang pag-iingat para itago o ikunwari ang kanyang mapanalangining buhay sa panahon ng mga kritikal na 30 araw. Siya ay isang lubos na minoridad dahil nag-iisa siya sa duse-dosenang gobernador at iba pang opisyales, na nasa isang banggaan sa utos ng hari. Sa pamamagitan ng kanyang hayag na panalangin, gayunman, ipinakita niyang ang katapatang utang niya sa Diyos ay nauuna sa kanyang katapatan sa hari at sa kanyang hindi mababawing utos.

`Basahin ang Gawa 5:27-32. Bagaman malinaw ang paalaala rito, bakit kailangan natin, kapag kumikilos sa pagsalungat ng batas ng tao, na laging makatiyak na ang ginagawa natin ay tunay na kalooban ng Diyos? (Matapos ang lahat, isipin ang mga taong namatay sa halip na ipagkanulo ang isang paniniwala o sistema ng paniniwala na pinaniniwalaan nating mali!)`