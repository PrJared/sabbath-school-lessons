---
title:  Pagpapawalang-sala
date:   13/02/2020
---

`Basahin ang Daniel 6:24-28. Anong patotoo ang ibinigay ng hari tungkol sa Diyos?`

Ang isang mahalagang punto ng salaysay ay ang katotohanang pinapapurihan ni Dario ang Diyos at kinikilala ang mataas na kapangyarihan ng Diyos. Ito ay isang sukdulan, kahit pa isang karurukan, ng mga papuri o pagpapahayag ng pagkilalang inihandog sa Diyos sa nakaraang mga kapitulo (Daniel 2:20-23; Daniel 3:28, 29; Daniel 4:1-3, 34-37). Gaya ni Nebukadnezar, si Dario ay tumugon sa pagliligtas kay Daniel sa pamamagitan ng pagpupuri sa Diyos. Ngunit higit pa ang kanyang ginawa: binaligtad niya ang naunang utos at inutusan ang lahat na "matakot sa Diyos ni Daniel" (Daniel 6:26).

Oo, mahimalang niligtas si Daniel, ginantimpalaan ang kanyang pagiging tapat, pinarusahan ang masama, at nabigyang-katuwiran ang dangal at kapangyarihan ng Diyos. Subalit ang nakikita natin dito ay isang munting halimbawa ng mangyayari sa isang panlahatang lawak: nailigtas ang bayan ng Diyos, naparusahan ang kasamaan, at nabigyang-katuwiran ang Panginoon sa harapan ng kosmos.

`Basahin ang Daniel 6:24. Ano ang maaaring masumpungan nating medyo nakababagabag tungkol sa talatang ito, at bakit?`

Mayroon, gayunman, isang nakababagabag na problema, at iyon ay ang mga misis at anak na, sa abot ng nalalaman natin, ay mga inosente, at gayunrnan ay magdurusa ng katulad na kapalaran gaya ng mga may sala. Paano natin maipapaliwanag ang tila maling paghawak ng katarungan?

Una, dapat nating pansinin na ang kilos ay pinagpasyahan at isinakatuparan ng hari ayon sa batas ng Persia, na isinasama ang pamilya sa parusa ng nagkasala. Ayon sa sinaunang prinsipyo, pinapasan ng buong pamilya ang responsibilidad para sa paglabag ng isang miyembro ng pamilya. Hindi ito nangangahulugang ito ay tama; nangangahulugan lamang na ang kuwentong ito ay naaangkop sa nalalaman natin tungkol sa batas ng Persia.

Ikalawa, dapat nating pansinin na iniuulat ng biblikal na salaysay ang pangyayari ngunit hindi inererekomenda ang kilos ng hari. Sa katunayan, malinaw na ipinagbabawal ng Biblia na patayin ang mga anak dahil sa mga kasalanan ng mga magulang (Deuteronomio 24:16).

`Sa harapan ng mga walang katarungan gaya nito at marami pang iba, anong kaaliwan ang makukuha mo mula sa mga talatang gaya ng 1 Corinto 4:5? Anong sinasabi nito, at bakit napakahalaga ng ipinupunto nito?`