---
title:  Ang Pakana Laban Kay Daniel
date:   10/02/2020
---

`Basahin ang Daniel 6:6-9. Ano ang pag-iisip sa likod ng utos na ito? Paano ito pumapel sa kapalaluan ng hari?`

Maaaring lumitaw na hangal si Dario sa pagproklama ng isang utos na sa madaling panahon ay ginusto niyang ipawalang-bisa. Nalaglag siya sa bitag na inilatag ng mga opisyal, na sapat na matalino para paglaruan ang pulitikal na sitwasyon ng katatatag pa lamang na kaharian. Dinesentralisado ni Dario ang gobyerno at nagtatag ng 120 satrap upang gawing mas mahusay ang administrasyon. Gayunman ang gayong kilos ay may kasamang panganib sa katagalan. Ang isang maimpluwensyang gobernador ay madaling makalikha ng isang rebelyon at hatiin ang kaharian. Kaya, ang isang batas na pumipilit sa lahat na humiling sa hari lamang sa loob ng 30 araw ay parang isang magandang estratehiya para makalikha ng katapatan sa hari at, sa gayon, iwasan ang anumang uri ng panunulsol. Ngunit nilinlang ng mga opisyales ang hari sa pagsasabing ang gayong mungkahi ay may suporta ng "lahat" ng gobernador, administrador, satrap, at tagapayo—isang kitang-kitang kamalian, dahil si Daniel ay hindi kabilang. Bilang karagdagan, ang pananaw ng pagtatrato bilang isang diyos ay maaaring naging kaakit-akit sa hari. 

Walang katibayan na ang mga Persyanong hari ay umangkin ng katayuan ng diyos. Gayunman, ang utos ay maaaring sinadyang gawin ang hari na nag-¬iisang kinatawan ng mga diyos sa loob ng 30 araw; ibig sabihin, ang mga panalangin sa mga diyos ay iaalay sa pamamagitan niya. Sa kasamaaang palad, hindi inalam ng hari ang motibo sa likod ng mungkahi. Kaya, bigo siyang makitang ang utos na di-umano ay hahadlang sa sabwatan ay mismong isang pagsasabwatan para saktan si Daniel. 

Dalawang askpeto ng batas na ito ang karapat-dapat bigyan ng pansin. Una, ang parusa para sa paglabag ay itatapon sa yungib ng mga leon. Dahil itong uri ng parusa ay hindi napatunayan sa ibang lugar, maaaring ito ay isang biglaang mungkahi ng mga kaaway ni Daniel. Ang sinaunang Near Eastern na mga hari ay nagkukulong ng mga leon upang pawalan sa mga tiyak na okasyon para sa pangangaso. Kaya walang kakulangan ng mga leon para gutay-gutayin ang sinumang sumubok na labagin ang utos ng hari. Ikalawa, ang utos ay hindi mababago. Ang di-mababagong likas ng "batas ng mga taga-Persia at Media" ay binanggit din sa Esther 1:19 at Esther 8:8. Si Diodorus Siculus, isang matandang Griyegong mananalaysay, ay binanggit ang isang okasyon nang si Dario III (hindi dapat malito kay Dario na binanggit sa Daniel) ay nagbago ng isip ngunit hindi na mapawalang bisa ang sentensyang kamatayan na ipinataw niya sa isang inosenteng lalaki.