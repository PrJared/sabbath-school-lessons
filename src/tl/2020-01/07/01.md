---
title:  Mula sa Yungib ng mga Leon Tungo sa Yungib ng mga Anghel
date:   08/02/2020
---

### Basahin Para sa Pag-aaral sa Linggong Ito
Daniel 6; 1 Samuel 18:6¬9; Mateo 6:6; Gawa 5:27-32; Marcos 6:14-29; Hebreo 11:35-38.

> <p>Talatang Sauluhin</p>
> " Nang magkagayo'y sinikap ng mga pangulo at ng mga tagapamahala na makakita ng batayan upang makapagsumbong laban kay Daniel tungkol sa kaharian. Ngunit hindi sila makakita ng anumang batayan upang makapagsumbong o anumang pagkukulang sapagkat tapat siya, at walang kamalian ni pagkukulang na natagpuan sa kanya"  (Daniel 6:4).

Matapos sakupin ng mga taga-Medo-Persia ang Babilonia, kinilala ni Dario na taga-Mede ang katalinuhan ni Daniel at inanyayahan siyang maging bahagi ng bagong gobyerno. Ang tumatandang propeta ay napakahusay sa kanyang mga pampublikong tungkulin kaya itinalaga siya ng bagong hari na pinunong administrador ng buong gobyerno ng Medo-Persia.

Gayunman, habang nabubuksan ang mga kapitulo, hinaharap ni Daniel ang resulta ng maaaring matawag na unang kasalanan—ang pagkainggit. Subalit, bago matapos ang kuwento, hindi lamang makikita natin na si Daniel ay tapat, hindi lamang sa kanyang sekyular na mga tungkulin sa ilalim ng Medo-Persia, kundi pinakamahalaga ay sa kanyang Diyos. At makatitiyak tayo, sa isang malaking antas, na tuwirang aapektuhan din naman ng kanyang katapatan sa Diyos ang kanyang katapatan sa ibang mga dako.

Ang karanasan ni Daniel sa pag-uusig ay nagsisilbi bilang isang halimbawa para sa bayan ng Diyos sa wakas ng panahon. Hindi nagpapahiwatig ang kuwento na ang bayan ng Diyos ay ligtas mula sa mga pagsubok at pagdurusa. Ang ginagarantiya nito ay, sa pakikipaglaban sa masama, magtatagumpay sa bandang huli ang mabuti, at sa wakas ay bibigyang-katarungan ng Diyos ang Kanyang bayan.