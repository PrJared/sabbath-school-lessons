---
title:  Ang Pagiging Sentro ng Salita ng Diyos
date:   15/03/2020
---

`Basahin ang Daniel 11:1-4. Anong nakikita natin dito na nagpapaalaala sa atin sa ilan sa mga naunang propesiyang nakita natin sa Daniel?`

Sinasabi ni Gabriel kay Daniel na tatlong hari ang babangon pa mula Persia. Sila ay susundan ng ikaapat na hari, na magiging pinakamayaman sa lahat at gagalitin ang mga Griyego. Pagkatapos ni Ciro, tatlong sunud-sunod na hari ang gumamit ng pamamahala sa Persia: Cambyses (530-522 B.C.), ang False Smerdis (522 B.C.), at si Dario 1(522-486 B.C.). Ang ikaapat na hari ay Xerxes, na nabanggit sa aklat ng Esther bilang Ahasuerus.  

Siya ay napakayaman (Esther 1:1-7) at inihahanay ang isang napakalaking hukbo para salakayin ang Grecia, gaya nang pagkakahula sa propesiya. Ngunit sa kabila ng kanyang kapangyarihan, itinaboy siya ng mas maliit na puwersa ng magigiting na Griyegong kawal.

Hindi mahirap kilalanin si Alexander the Great bilang makapangyarihang hari na babangon sa Daniel 11:3, at ang magiging ang lubos na hari ng matandai daigdig. Sa edad na 32, namatay siyang walang iniwang tagapagmana para pagharian ang imperyo. Kaya nahati ang kaharian sa kanyang apat na heneral: si Seleucus sa Siria at Mesopotamia, si Ptolemy sa Ehipto, si Lysimachus sa Thrace at mga bahagi ng  Asya Menor, at si Cassander sa Macedonia at  Grecia.

`Ihambing ang Daniel 11:2-4 sa Daniel 8:3-8, 20-22. Paanong ang mga talatang ito ay magkakasamang makatutulong na makilala si Alexander bilang ang kapangyarihan dito?`

Anong matututuhan natin mula rito sa pagkaklasipika ng pangalan, petsa, lugar, at historikal na pangyayari? Una, matututuhan natin na ang propesiya ay matutupad gaya ng pagkakahula ng makalangit na mensahero. Hinding hindi nabibigo ang Salita ng Diyos. Ikalawa, ang Diyos ang Panginoon ng kasaysayan. Maaari tayong magkaroon ng palagay na ang pagkakasunud-sunod ng mga pulitikal na kapangyarihan, lider, at kaharian ay ibinunsod ng ambisyon ng mga emperador, diktador, at pulitiko ng lahat ng uri. Gayunman, inihahayag ng Biblia na ang Diyos ay, nasa sukdulang kontrol at paaandarin ang gulong ng kasaysayan ayon sa Kanyang banal na layunin, na sa wakas ay mauuwi sa pagpuksa ng kasamaan, at ang pagkakatatag ng walang-hanggang kaharian ng Diyos.