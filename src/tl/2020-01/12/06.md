---
title:  Mga Pangwakas na Pangyayari
date:   19/03/2020
---

`Basahin ang Daniel 11:40-45. Anong nangyayari rito?`

Makatutulong ang mga sumusunod na kasabihan para maunawaan natin ang talatang ito:

Panahon ng Wakas: Ang kasabihang "panahon ng wakas" ay lumilitaw lamang sa Daniel (Daniel 8:17; Daniel 11:35, 40; Daniel 12:4, 9). Ang pagsusuri ng mga propesiya ni Daniel ay nagpapahiwatig na sinasaklaw ng panahon ng wakas ang mula sa pagbagsak ng kapapahan noong 1798 hanggang sa pagkabuhay na muli ng patay (Daniel 12:2).

Hari ng Hilaga: Ang pangalang ito ay unang tumutukoy sa dinastiyang Seleucid, ngunit pagkatapos ito ay ipinatutungkol sa pagano at sa wakas ay kapapahang Roma. Sa gayon, hindi nito inilalarawan ang isang pisikal na lugar kundi ang espirituwal na kaaway ng bayan ng Diyos. Bilang karagdagan, dapat din nating pansinin na ang hari ng Hilaga ay kumakatawan sa isang panghuhuwad sa tunay na Diyos, na sa Biblia ay simbolikal na iniuugnay sa Hilaga (Isaias 14:13).

Hari ng Timog: Ang pangalang ito ay unang tumutukoy sa dinastiyang Ptolemaic sa Ehipto, katimugan ng Banal na Lupa. Subalit samantalang bumubukas ang propesiya, nagkakaroon ito ng teolohikal na kahalagahan, at iniuugnay ng ilang iskolar sa ateismo. Sa pagpansin sa pagbanggit sa Ehipto sa Apocalipsis 11:8, sinasabi ni Ellen G. White na "Ito ay ateismo."â€”THE GREAT CONTROVERSY, p. 269.

Ang maluwalhating banal na bundok: Sa panahon ng Lumang Tipan, kasabihang ito ay tumukoy sa Zion, ang kapitolyo at puso ng Israel at pisikal na makikita sa lupang Pangako. Pagkatapos ng Krus, ang bayan ng Diyos ay hindi na itinakda batay sa etniko at pangheograpiyang mga hanay. Kaya nga ang banal na bundok ay dapat maging isang simbolikong pagtukoy sa bayan ng Diyos na kalat sa buong mundo.

Kaya, marahil, maipapaliwanag natin ang mga pangyayari nang ganito:

(1) Aatakihin ng hari ng Timog ang hari ng Hilaga: Ang Rebolusyong Frances ay nagtangkang lipulin ang relihiyon at talunin ang kapapahan ngunit nabigo. (2) Aaatakihin ng hari ng Hilaga at tatalunin ang hari ng Timog: Ang mga puwersa ng relihiyon na pinangungunahan ng kapapahan at kanyang mga alyado ay pagtatagumpayan sa bandang huli ang mga puwersa ng ateismo at bubuo ng isang alyansa kasama ang natalong kaaway. (3) Ang Edom, Moab, at ang prominenteng bayan ng Ammon ay makatatakas: may mga hindi ibinilang sa tunay na bayan ng Diyos ang sasama sa iglesia sa huling oras. (4) Ang hari ng Hilaga ay maghahandang lusubin ang banal na bundok ngunit darating sa kanyang wakas: ang puwersa ng kasamaan ay mawawasak, at maitatatag ang kaharian ng Diyos.

`Paano tayo makakukuha ng kaaliwan mula sa pagkaalam na, sa wakas, magiging matagumpay ang Diyos at ang Kanyang bayan?`