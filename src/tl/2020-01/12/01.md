---
title:  Mula Hilaga at Timog Tungo sa Magandang Lupain
date:   14/03/2020
---

### Basahin Para sa Pag-aaral sa Linggong Ito
Daniel 11; Daniel 8:3-8, 20-22; Isaias 46:9, 10,;Daniel 8:9, 23; Mateo 27:33-50.

> <p>Talatang Sauluhin</p>
> " Ang ilan sa mga pantas ay magdurusa, upang dalisayin, linisin, at paputiin hanggang sa panahon ng wakas; sapagkat hindi pa dumarating ang takdang panahon "  (Daniel 11:35).

Samantalang pinapasimulan natin ang mapanghamon na kapitulong ito, ilang punto ang dapat gawin sa umpisa. Una, ang Daniel 11 ay tumatayong nakahanay sa kalahatan ng naunang mga propetikong balangkas sa Daniel.

Gaya sa kapitulo 2, 7, 8, at 9, ang propetikong mensahe ay magpapatuloy mula sa mga araw ng propeta hanggang sa wakas ng panahon. Ikalawa, lumilitaw ang isang pagkakasunud-sunod ng mga kapangyarihan sa mundo, mga kapangyarihang kadalasang sumisiil sa bayan ng Diyos. Ikatlo, bawat propetikong balangkas ay aabot sa rurok na may masayang katapusan. Sa Daniel 2, buburahin ng bato ang rebulto; sa Daniel 7, tatanggapin ng Anak ng Tao ang kaharian; at sa Daniel 8 at 9, ang santuwaryo sa langit ay malilinis sa pamamagitan ng gawain ng Mesiyas.

Sinusundan ng kapitulo 11 itong tatlong pangunahing punto. Una, nagpapasimula ito sa mga hari ng Persia at tinatalakay ang kanilang mga kapalaran at ang panahon ng wakas, kapag aatakihin ng hari ng hilaga ang banal na bundok ng Diyos. Ikalawa, inilarawan ang isang sunud-sunod na labanan sa pagitan ng hari ng hilaga at nang sa timog at paano aapektuhan ng mga ito ang bayan ng Diyos. Ikatlo, tatapusin ito na may masayang wakas dahil sa haharapin ng hari ng hilaga ang kanyang kamatayan sa pamamagitan ng "maluwalhating banal na bundok" (Daniel 11:45). Ang gayong positibong katapusan ay naghuhudyat ng wakas ng kasamaan at ng pagtatatag ng walang-hanggang kaharian ng Diyos.