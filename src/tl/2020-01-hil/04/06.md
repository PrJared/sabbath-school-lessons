---
title: 'Ang Sekreto Sang Sina Nga Pagtoo'
date: 23/01/2020
---

Samtang kita nagapamalandong sa eksperiensia ni Sadrac, Mesac, kag Abednego, makapamangkot kita sa aton kaugalingon: Ano ang sekreto sang ila tuman kalig-on nga pagtoo? Paano nga nagin handa sila nga sunogon nga buhi sa baylo nga magsimba sa larawan? Hunahuna ang nahanungud sa tanan nga pwede nila kuntane marason para sundon nalang ang mando sang hari.  Apang, bisan pa nahibaloan nila nga posible sila mapatay, kaangay man sa nahimo sang madamo pa nga iban, walay sapayan nagtindug sila nga malig-on sa ila pagtoo.

`Basaha ang Hebreo 11.  Ano ang matudlo sini sa aton nahanungud kun ano ang pagtoo?`

Agud makaangkon sang kaangay sina nga pagtoo, dapat naton hangpon kun ano ang pagtoo.  Ang iban nga katawhan may yara panan-awan sa pagtoo nga base sa kadamuon; ginatakus nila ang ila pagtoo paage sa mga sabat nga ila naangkon gikan sa Dios.  Magakadto sila sa dalagku nga mga balaligyaan (shopping mall) kag nagapangamuyo nga makakita sang parkingan.  Kun matabo nga may parkingan gid pag-abot nila, nagapati sila nga may malig-on sila nga pagtoo.  Kun puno gid ang tanan nga parkingan, nagahunahuna sila nga ang ila pagtoo indi nagakaego para pamatian sang Dios ang ila mga pangamuyo.  Ini nga paghangup sang pagtoo mangin delikado tungud nagatinguha ini nga manipulahon ang Dios kag wala nagaisip sa pagkagamhanan kag kaalam sang Dios.

Sa pagkamatuud, ang matuud nga pagtoo, kaangay sa napahayag sang mga abyan ni Daniel, matakus paage sa kalidad sang aton relasyon sa Dios kag nagaresulta ini sang bug-os nga pagsalig sa Dios.  Ang matuud nga pagtoo wala nagatinguha nga liwaton ang kabubut-on sang Dios agud magpauyon sa aton luyag; sa baylo, nagatugyan ini sang aton kabubut-on sa kabubut-on sang Dios.  Kaangay sang aton nakita, ang tatlo ka mga Hebreo nga lalaki wala nakahibalo sing sibo kun ano ang kabubut-on sang Dios para sa ila sang nagdesisyon sila nga hangkaton ang hari kag nagpabilin nga matutum sa Dios.  Nagdesisyon sila nga himoon ang ensakto nga butang bisan ano paman ang mangin resulta sini.  Amo ini ang matuud nga kaundan sang hamtong nga pagtoo.  Nagapakita kita sang matuud nga pagtoo kun nagapangamuyo kita sa Ginoo para sa kun ano ang aton gusto apang nagasalig sa Iya nga himoon ang kun ano nga maayo para sa aton, bisan pa nga may mga tion nga indi naton mahangpan kun ano ang nagakatabo ukon ngaa nagakatabo ini.

`Ano ang mga paage nga mapakita naton ang pagtoo adlaw-adlaw, bisan pa sa “gagmay nga mga butang” nga sarang makabulig nga magtubo ang aton pagtoo kag mangin handa para sa dalagku nga mga kabudlayan pag-abot sang panahon?  Ngaa, sa madamo nga paage, ang mga pagtilaw sa “gagmay nga mga butang” amo ang pinaka importante?`