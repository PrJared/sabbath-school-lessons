---
title: 'Ang Panawagan Sa Pagsimba'
date: 20/01/2020
---

`Basaha ang Daniel 3:8-15 kag Bugna 13:11-18.  Ano ang magkaanggid nga aton makita sa tunga sang kun ano ang natabo sa panahon ni Daniel kag kun ano ang matabo sa palaabuton?`

Ang larawan nga bulawan nga nagatindog sa kapatagan sang Dura, nga ang iya ngalan sa Akkadian nagakahulugan nga “napaderan nga duug,” naghatag ina sa sinang napaderan nga duug sang impresyon sang isa ka masangkad nga sanctuario.  Kag indi lang ina, ang horno nga yara sa malapit nagapadumdum sang halaran.  Ang mga musika sang Babilonia kabahin sang ritwal.  Pito ka sahe sang instrumento sa musika ang nalista, daw nagapaalinton sang pagkakompleto kag pagkaepektibo sa pasunod sang ila pagdayaw.

Subong nga panahon, ginaganyat kita sa bisan diin lang agud sundon ang bag-o nga kinabatasan, bag-o nga ideolohiya, kag kalimtan ang aton pagkamatutum sa kinamatarung sang Dios nga napahayag sa Iya Polong kag esurender nalang ang aton katutum sa kaanggid nga nagbulos sa ginharian sang Babilonia.  Ang pagpangganyat sang kalibutan kun kis-a daw makadala gid, apang dapat naton dumdumon nga ang aton pagkamatutum napatuhoy gid lamang dapat sa Manunuga nga Dios. 

Suno sa tagnaanon nga kalendario, nagakabuhi kita sa katapusan nga mga inadlaw sa kasaysayan sang duta.  Ang Bugna 13 nagabantala nga ang mga pumuluyo sang duta pagatawgon agud simbahon ang larawan sang sapat.  Ang ina nga sapat nagpapat-inan sang  “tanan, magamay kag dalagku, manggaranon kag imol, hilway kag ulipon, sa too nga kamut ukon sa agtang” (Bugna 13:16).	

Anum ka kategoriya sang katawhan ang nasiling nga magadampig sa larawan sang sapat: “magamay kag dalagku, manggaranon kag imol, hilway kag ulipon.”  Ang numero sang sapat, nga amo ang 666, nagapatalupangod man sang anum.  Nagapakita ini nga ang larawan nga napatindog ni Nabocodonosor isa ka ilustrasyon kun ano ang pagahimoon sang tagnaanon nga Babilonia sa katapusan nga mga inadlaw (tan-awa ang Dan. 3:1 para sa laragway sang anum kag kan-uman).  Gane, mas maayo gid nga nagatamud kita sing maayo sa kun ano ang nagakatabo sa sini nga kasaysayan kag kun paano ang Dios gamhanan nga nagatuytuy sa nagakatabo sa kalibutan.

`Ang pagsimba indi lamang pagluhod sa isa ka butang ukon isa ka persona kag epabutyag sing hayag ang pagdampig sa sini.  Ano ang iban pa nga mga paage, mas malimbongon nga paage, nga nagasimba na kita gale sa isa ka butang magluwas sa aton Ginoo?`