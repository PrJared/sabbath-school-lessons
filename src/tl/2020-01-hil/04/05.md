---
title: 'Ang Ikaapat Nga Tawo'
date: 22/01/2020
---

`Basaha ang Daniel 3:19-27.  Ano ang natabo?  Sin-o ang isa pa ka persona sa kalayo?`

Sang ang mga matutum nga Hebreo nadap-ong sa kalayo, natingala si Nabocodonosor sa iya pagkakita sa presensia sang ikaapat nga persona sa hornohan.  Sa pinakamasarangan sang iya ihibalo, ginkilala sang hari ang ikaapat nga persona bilang “Anak sang Dios” (Dan. 3:25).

Indi makapamolong sing dugang pagid ang hari, apang kita nakahibalo kun sin-o inang ikaapat nga persona.  Nagpakita Sia kay Abraham antes ang pagkalaglag sang Sodoma kag Gomora, nagpakigdumog kay Jacob sa kilid sang sapa sang Jabok, kag nagpahayag sang Iya kaugalingon kay Moises sa nagakalayo nga sapinit.  Sia amo si Jesu Cristo sa dagway nga antes ang iya pagpakatawo, nagkari sa sina nga tion agud epakita nga ang Dios nagatindog upod sa Iya katawhan sa panahon sang katalagman.  

Si Ellen G. White nagsiling, “Apang ang Dios wala nagakalipat sang Iya katawhan.  Sang ang Iya mga saksi gindap-ong sa horno, ang Manluluwas nagpahayag sang Iya kaugalingon sa isa ka persona, kag naglakat sila sing tingob sa tunga sang kalayo.  Sa presensia sang Ginoo sang kainit kag katugnaw, ang kalayo nadulaan sang gahum sa pagsunog.”—Prophets and Kings, pp. 508, 509.    

Kaangay sang nasiling ni Isaias, “ ‘Kon mag-agi ka sa mga tubig ako magaupud sa imo; kag sa mga suba indi sila maglapaw sa imo; kon mag-agi ka sa kalayo, indi ka masonog, kag ang dabdab indi makapaso sa imo’ ” (Isa. 43:2).

Bisan pa nga nanamian kita sang mga estorya nga kaangay sina, nagatandug ini sang palamangkutanon nahanungud sa iban nga wala naluwas gikan sa paghingabut bangud sang ila pagtoo.  Yadtong nga mga tawo sigurado nga nakahibalo sa eksperiensia ni Isaias kag Zacarias, nga ginapatay sang malauton nga mga hari.  Sa bug-os nga kasaysayan, bisan pa sa aton panahon subong, may matutum nga mga kristohanon nga nakalampuwas sa makasiligni nga pag-antus, indi paage sa makatalanhaga nga pagluwas kundi sa isa ka masakit nga kamatayon.  Yari ang isa ka sitwasyon nga kun sa diin ang matutum nakabaton sang makatalanhaga nga pagluwas sa ila apang, kaangay sang aton nahibaloan, ang ina nga butang indi permi nga nagakatabo.

`Sa pihak nga bahin, ano ang makatalanhaga nga kaluwasan ang maangkon sang tanan nga matutum nga katawhan sang Dios, bisan ano paman ang ila nadangtan diri sa duta? (1 Cor. 15:12-26.)`