---
title: 'Ang Pangamuyo Ni Daniel'
date: 11/02/2020
---

“Apang kon magpangamuyo ka, sulud sa imo hulut kag sa natakup ang imo ganhaan magpangamuyo sa imo Amay nga yara sa tago; kag ang imo Amay nga nagatan-aw sa tago magabalus sa imo sing hayag” (Mateo 6:6).

`Basaha ang Daniel 6:10.  Ngaa wala nalang nagpangamuyo si Daniel sing mahipos nga wala sing bisan isa nga makakita sa iya?`

Si Daniel isa ka eksperiensyado nga politiko, apang labaw sa tanan, isa sia ka alagad sang Dios.  Bangud sina, sia lamang ang myembro sang gobyerno nga nakahangup kun ano ang yara sa likod sang mando sang hari.  Para kay Dario ang mando nagaunod sang kahigayunan agud mapalig-on ang paghiusa sang iya ginharian, apang para sa mga maghimbo isa ini ka estratehiya agud madula si Daniel.

Sa pagkamatuud, ang matuud nga kabangdanan kag motibo sa likod sang indi maayo nga plano amo ang inaway sa tunga sang Dios kag sa pwersa sang yawa.  Sa sini nga tion (539 B. C.) si Daniel nakabaton na sang palanan-awon nga nasulat sa Daniel 7 (553 B.C.) kag 8 (551 B. C.).  Gane nahangpan na niya ang mando sang hari, indi bilang sahe sang tawhanon nga politiko kundi bilang isa ka kabahin sang sining pangkabilogan nga inaway.  Ang palanan-awon bahin sa Anak sang Tawo nga nagahatag sang ginharian sa katawhan sang Labing Mataas kag bahin sa makapaumpaw nga bulig sang manugpatpat nga manugtunda (Daniel 7) mahimo nga nakahatag sa iya sang kaisog agud atubangon ang problema.  Posible man nga nakapamalandong sia sa eksperiensia sang iya mga kaupdanan, nga nangin maisog sa paghangkat sa mando ni Nabocodonosor (Daniel 3).

Gane, wala niya ginbag-o ang iya naandan nga debosyon kundi ginpadayun ang iya kinabatasan sa pagpangamuyo sing tatlo ka beses sa isa ka adlaw nga nagaatubang sa Jerusalem.  Sa pihak sang pagdumili sa pagpangabay sa bisan sin-o nga tawo ukon dios kundi nga sa hari lamang, si Daniel wala nagpanago ukon naglikom sang iya naandan nga pagpangamnuyo sa sulod sadtong kritikal nga 30 ka adlaw.  Yara sia sa minoriya tungud nga sia gid lamang isa, sa tunga sang dinosena nga mga gobernador kag iban pa nga mga opisyales, nga magbunggo sa mando sang hari.  Paage sa iya hayag nga pagpangamuyo, ginpakita niya nga ang iya pagkamatutum sa Dios nagapangibabaw sa iya pagkamatutum sa hari kag sa iya indi mabag-o nga mando.         	

`Basaha ang Binuhatan 5:27-32.  Bisan pa nga maathag ang laygay diri, ngaa nga kun magsupak kita sa kasogoan sang tawo dapat gid naton siguruhon permi nga ang aton ginahimo matuud gid nga kabubut-on sang Dios? (Sa pihak sini, hunahunaa ang mga tawo nga nagkalamatay sa baylo nga supakon ang pagtoo ukon sistema sang pagtoo nga sa aton pagpati sayop ini!)`