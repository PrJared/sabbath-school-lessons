---
title: Pagbindikar
date: 13/02/2020
---

`Basaha ang Daniel 6:24-28.  Ano nga testimoniya ang napahayag sang hari nahanungud sa Dios?`

Ang isa ka importante nga punto sa kasaysayan amo ang kamatuuran nga si Dario nagdayaw sa Dios kag nagkilala sang Iya pagkagamhanan.  Amo ini ang kulminasyon kag pinakatumong sang mga pagdayaw ukon pagpabutyag sang pagkilala nga napatuhoy sa Dios sa nauna nga mga kapitulo (Dan. 2:20-23; Dan. 3:28, 29; Dan. 4:1-3, 34-37).  Kaangay ni Nabocodonosor, si Dario nagsabat kaluwasan ni Daniel paage sa pagdayaw sa Dios.  Apang naghimo sia sing dugang pagid: ginbaliskad niya ang iya una nga mando kag kasogoan sa kada isa nga “magkahadluk sa atubangan sang Dios ni Daniel” (Dan. 6:26).

Huo, si Daniel makatalanhaga nga naluwas, ang iya pagkamatinoohon ginpadyaan, ginsilotan ang malauton, kag nabindikar ang dungug kag gahum sang Dios.  Apang ang kun ano nga nakita naton diri isa ka gamay nga ehemplo sang kun ano ang matabo sa pangkabilogan: Ang katawhan sang Dios naluwas, silotan ang malauton, kag ang Ginoo mabindikar sa atubangan sang uniberso.

`Basaha ang Daniel 6:24.  Ano ang makita naton nga makatulublag nahanungud sa sini nga bersikulo, kag ngaa?`

May yara isa ka makatulublag nga problema, ina amo ang mga asawa kag kabataan kag aton nahibaloan nga wala sila sang sala, apang nag-antus sila pareho sa nadangtan sang nakasala.  Paano naton mapaathag ining daw indi nagakaego nga hustisya?

Una, dapat naton talupangdon nga ang ini nga binuhatan nadesisyonan kag napatuman sang hari suno sa kasogoan sang Persia, nga nagalakip sa pamilya kun silotan ang nakasala.  Suno sa isa ka dumaan nga prinsipyo, ang bug-os nga pamilya magapas-an sang responsibilidad para sa sayop sang isa ka myembro sang pamilya.  Wala nagakahulugan nga ini ensakto; nagakahulugan lamang nga ang ini nga estorya nangin sibo sa kun ano ang aton nahibaloan nahanungud sa kasogoan sang Persia.

Ikaduha, dapat naton talupangdon nga ang kasaysayan sa Bibleya nagasugid sang hitabo apang wala naga-endorso sa binuhatan sang hari.  Sa pagkamatuud, ang Bibleya maathag nga nagadumili nga ang mga kabataan pagapatyon tungud sa sala sang mga ginikanan (Deut. 24:16).

`Sa atubangan sang mga inhustisya kaangay sini kag madamo pa nga iban, ano nga pagpaumpaw ang imo makuha gikan sa mga texto kaangay sang 1 Corinto 4:5?  Ano ang ginasiling sini, kag ngaa nga ang punto diri nangin tama ka importante?`