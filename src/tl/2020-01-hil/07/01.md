---
title: 'Gikan Sa Lungib Sang Leon Padulong Sa Lungib Sang Anghel'
date: 08/02/2020
---

### Basaha para sa Pagtoon sini nga Semana
Daniel 6,  1 Samuel 18:6-9,  Mateo 6:6, Bin. 5:27-32, Marcos 6:14-29,  Hebreo 11:35-38.

> <p>Salauluhon nga Texto</p>
> “Niyan ang mga pangolo kag ang mga satrapa nagpangita sing kahigayonan batok kay Daniel nahanungud sang ginharian; apang wala sila makakita sing kahigayonan ukon sayup, sanglit nga sia matutum, kag wala sing 	bisan ano nga sala ukon sayup nga nakita sa iya” (Daniel 6:4).

Pagkatapos masakop sang Media kag Persia ang Babilonia, si Dario nga taga Media nagkilala sa kaalam ni Daniel kag gin-agda sia nga mangin kabahin sang bag-o nga gobyerno.  Ang nagaedad na nga manalagna tuman nga nagalabaw sa paghimo sang iya katungdanan sa publiko sa bagay nga ang bag-o nga hari nagtangdo sa iya bilang pinuno nga administrador sang bug-os nga gobyerno sang Media kag Persia.  

Apang, kaangay sang napahayag sa sini nga kapitulo, si Daniel nagpangatubang sa resulta sang nagakaego nga pagatawgon bilang “orihinal nga sala”—nga amo ang kahisa.  Apang, antes nagtapos ang estorya, makita naton nga si Daniel matutum, indi lamang sa iya mga katungdanan sa panggobyerno sang Media kag Persia, kundi ang pinaka importante gid sa Iya Dios.  Kag sarang kita makasiguro nga, sa isa ka daku nga bahin, ang iya pagkamatutum sa Dios derikta nga nakaapekto man sa iya pagkamatutum sa iban pa niya nga mga respoibilidad.

Ang eksperiensia ni Daniel bahin sa paghingabut sa iya nagaserbe bilang isa ka ehemplo para katawhan sang Dios sa tion sang katapusan.  Ang estorya wala nagatugda nga ang katawhan sang Dios mapalikaw gikan sa mga pagtilaw kag pag-antus.  Ang ginagarantiya sini amo nga, sa aton pagpakigsumpong sa kalautan, ang maayo magadaug gid, kag sa ulihi ang Dios magahilway sang Iya katawhan.

_*Ton-e ang leksyon sini nga semana sa paghanda para sa Inugpahuway, Pebrero 15._