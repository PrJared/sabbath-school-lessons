---
title: 'Mahisaon Nga Kalag'
date: 09/02/2020
---

Bisan pa sa langit, nga isa ka himpit nga duug, si Lucifer nakabatyag sang kahisa kay Cristo.  “Si Lucifer naimon kag nahisa kay Jesu Cristo.  Apang kun ang tanan nga mga manugtunda magluhud kay Jesus agud kilalahon ang Iya pagkalabaw kag mataas nga otoridad kag kinamatarung sa pagdumala, nagluhud man sia upod sa ila; apang ang iya tagiposoon napun-an sang kahisa kag kaugut.”—Ellen G. White, The Story of Redemption, p. 14.  Ang kahisa isa ka delikado nga balatyagon para huptan nga sa Napulo ka Sogo mismo, upod sa pagdumili sang pagpatay kag pagpangawat, may mando batok sa pagkaibog (tan-awa ang Exodo 20:17).

`Basaha ang Daniel 6:1-5, upod sa Genesis 37:11 kag 1 Samuel 18:6-9.  Ano ang katungdanan nga nahimo sang kahisa sa sini tanan nga mga estorya?`

Ang ikasarang ni Daniel sa pagdumala nakapahamuut sa hari apang nakapatubo ini sang kahisa sa iban pa nga mga opisyales.  Gane, naghimbon sila nga mapahalin si Daniel paage sa pag-akusar sa iya sang kurapsyon.  Apang sang nagpangusisa sila, wala gid sila sang nakita nga kasaypanan sa pagdumala ni Daniel.  “apang wala sila makakita sing kahigayonan ukon sayup, sanglit nga sia matutum, kag wala sing bisan ano nga sala ukon sayup nga nakita sa iya” (Dan. 6:4).  Ang Aramaic nga polong nga ginbadbad bilang “matutum” sarang man mahubad bilang “masaligan.”

Si Daniel walay kasawayan; wala gid sang mahimo ang mga opisyales agud makapasaka sang akusasyon batok sa iya.  Apang, nakahibalo man sila kun daw ano ka matutum si Daniel sa Iya Dios kag kun daw ano sia kamatinumanon sa kasogoan sang iya Dios.  Gane nahunahunaan nila nga agud mabutangan sang sala si Daniel, dapat maghimo sila sang isa ka sitwasyon nga kun sa diin magaatubang si Daniel sang problema sa pagtuman sa kasogoan sang iya Dios ukon sa kasogoan sang ginharian.  Gikan sa kun ano nga nahibaloan sang mga opisyales nahanungud kay Daniel, nakumbinse sila nga sa idalum sang nagakaego nga sitwasyon magasunod gid sia sa kasogoan sang iya Dios labaw sa kasogoan sang ginharian.  Daw ano nga pagpamatuud sang pagkamatutum ni Daniel!

`Ano nga sahe sang problema sa kahisa ang imo naatubang, kag paano mo ini ginpakigbatoan?  Ngaa nga ang kahisa isa ka makamamatay kag makahalit nga sahe sang espirituhanon nga kasaypanan?`