---
title: 'Mga Tagna Bahin Sa Siria Kag Egipto'
date: 16/03/2020
---

`Basaha ang Daniel 11:5-14.  Ano ang ginpahayag diri?`

Sang pagkapatay ni Alexander the Great, ang bug-os nga ginharian sang Grecia nabahinbahin sa iya apat ka mga heneral.  Ang duwa sa ila—nga si Seleucus sa Siria (norte) kag Ptolemy sa Egipto (Sur)—nagtukod sang dinastiya nga magapakig-away sa isa kag isa sa ila para dumalahan ang duta.

Kalabanan sa mga nagatoon sang Bibleya naghangup nga ang inaway sa tunga sang hari sa Norte kag hari sa Sur nga natagna sa Daniel 11:5-14 nagapatuhoy sa madamo nga mga inaway nga ginalakipan sang sining duwa ka dinastiya.  Suno sa tagna, may pagtinguha nga nahimo para mahiusa ang ining duwa ka dinastiya paage sa pag-asawahay, apang ang ina nga pagpakig-alyansa indi magdugay (Dan. 11:6).  Ang mga sinulatan bahin sa kasaysayan nagpabalo sa aton nga si Antiochus II Theos (261-246 B.C.) nga apo ni Seleucus I, nagpangasawa kay Berenice, ang bata nga babayi sang hari sa Egipto nga si Ptolemy II Philadelphus.  Apang, ang ina nga kasugtanan wala nagdugay, kag ang konplikto nga nagalakip sa katawhan sang Dios nagbalik gilayon.  Gane, ang Daniel 11 nagatalakay sang pipila ka importante nga mga hitabo nga magatandug sa kabuhi sang katawhan sang Dios sa sulod sang malawig nga panahon pagkatapos nga wala na ang manalagna nga si Daniel.

Sa liwat, sarang kita makapamangkot kun ngaa nga ang Ginoo nagpahayag na nga daan bahin sa sini tanan nga mga detalye nahanungud sa inaway nga nagalakip sa mga ginharian nga nagailinaway kun sin-o ang magagahum sa sina nga bahin sang kalibutan.  Simple lang ang rason: ang ini nga mga inaway nagaapekto sa katawhan sang Dios.  Gane ginpahibalo na nga daan sang Ginoo ang madamo nga mga kabudlayan nga pagaatubangon sang Iya katawhan sa magaabot nga mga tinuig.  Subong man, ang Dios Ginoo sang kasaysayan, kag kun aton ekomparar ang mga sinulatan sang tagna sa mga natabo sa kasaysayan, makita naton liwat nga ang mga polong sang tagna natuman gid suno sa kun ano ang napahayag.  Ang Dios nga nagtagna bahin sa pagtindug kag pagkapukan sang mga Helenistic nga ginharian nga nagpakig-away sa isa kag isa amo ang Dios nga nakahibalo sang palaabuton.  Takus Sia para sa aton pagsalig kag pagtoo.  Isa ini ka daku nga Dios, indi isa ka diosdios nga nahimo tungud sa imahinasyon sang tawo.  Wala lamang Sia nagatuytuy sa mga hitabo sang kasaysayan, kundi sarang man Sia makatuytuy sa aton kabuhi kun pahanugutan naton Sia nga himoon ini.

`Basaha ang Isaias 46:9, 10.  Ano nga sadsaran sang kristohanon nga teolohiya ang makita sa sining duwa ka bersikulo, kag ano ang daku nga paglaum ang sarang naton makuha gikan sa sini?  Hunahunaa kun daw ano ka makahaladluk ang bersikulo 10 kun ang Dios indi malolo kag indi mahigugmaon kundi nagatimalus kag wala sing pagkabalaka?`