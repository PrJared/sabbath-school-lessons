---
title: 'Nagsulod Ang Reyna'
date: 04/02/2020
---

`Basaha ang Daniel 5:9-12.  Ano ang ginhambal sang reyna nahanungud kay Daniel nga dapat nahibaloan na kuntane sang hari?  Ano ang masiling sini nahanungud sa iya nga daw ignorante sia bahin kay Daniel?`

Sang ang tiliponan sang sinalosalo napun-an sang katingala tungud sang makatalanhaga nga mensahe sa dingding, ang reyna nagsulud kag naghatag sang giya sa nagapalibog nga hari.  Ginpadumdum niya ang hari nahanungud kay Daniel, nga ang iya ikasarang sa pagpatpat sang damgo kag pagsolbar sang mga misteryo napahayag sa kapanahonan ni Nabocodonosor.  Kun si Belsasar pareho kaalam sa iya ginsundan, nakahibalo na sia kuntane kun sa diin makadto agud makakuha sang kahulugan sang sining makatalanhaga nga sinulatan.  Ang pagpatunga sang reyna nagpamatuud nga kinahanglanon gid para sa hari, nga sa sina nga tion daw indi na makahibalo kun ano ang iya sunod nga himoon.  Ang iya mga polong daw nangin pagsabdong sa kay Belsasar nga wala sia nakatapulangod sa isa ka persona sa ginharian nga amo lamang ang sarang makapaathag sang makatalanhaga nga sinulatan.  Kag ginsaysayan man niya ang hari sang nahanungud kay Daniel: Ang propeta may espiritu sang Balaan nga Dios, kapawa kag paghangup kag langitnon nga kaalam, may labaw nga espiritu, ihibalo; may ikasarang sia sa paghangup kag pagsaysay sang mga damgo, pagpahayag sang mga madulum nga paktakon, kag pagpaathag sang mga tinago; agalon sia sang mga salamangkero, mga manugbabaylan, mga Caldeanhon, kag mga manugpakot sa panahon ni Nabocodonosor (Dan. 5:11, 12).

Sa sini nga punto, matingala kita kun ngaa nga wala natalupangdan ni Belsasar si Daniel.  Ang texto wala naghatag sang direkta nga sabat sa sini nga pamangkot, apang makahaumhaum kita nga sa sini nga tion indi na aktibo sa pagserbisyo si Daniel pagkatapos mag-alagad sa hari sang tubtub sa tatlo ka tuig sang iya paghari (Dan. 8:1, 2).  Ang isa ka rason sini posible nga amo ang edad ni Daniel.  Mahimo nga mga 80 na ang iya edad, kag posible nga gin-islan sang hari ang tigulang nga manugdumala sang pamatan-on nga henerasyon.  Mahimo man nga nagdesisyon ang hari nga indi pagsapakon si Daniel tungud indi sia gusto nga magpauyon sang iya kaugalingon sa Dios ni Daniel.  Apang bisan ano paman ang rason ukon kombinasyon sang mga rason, nagapabilin nga ang isa ka tawo nga may binuhatan kaangay kay Daniel indi sarang malipatan sing tama lang kadali.  

`Basaha ang Roma 1:16-32.  Sa ano nga paage nga makita naton nga napadayag ang prinsipyo nga napabutyag sa sini nga texto, indi lamang sa sini nga estorya, kundi sa kalibutan subong?`