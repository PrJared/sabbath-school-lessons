---
title:  ISA KA INDI IMBITADO NGA BISITA
date:   03/02/2020
---

`Basaha ang Daniel 5:5-8.  Ano ang natabo, kag ngaa amo ina ang reaksyon nga nahimo sang hari?  Sa ano nga paage nga ang ini nga hitabo nangin kaanggid sa Daniel 2, kag ngaa importante ang ina nga pagkaanggid? (tan-awa ang Salmo 96:5, Colosas 1:15-17.)`

Kaangay man sa nahimo ni Nabocodonosor sa nauna nga problema (Dan. 2:2,  Dan. 4:7), si Belsasa nagpatawag sang mga manugbabaylan, mga Caldeanhon, kag sang mga manugpakot agud epaathag ang makatalanhaga nga sinulat.  Kag sa pagsiguro nga himoon nila ang ila pinakamaayo nga masarangan, ang hari nagsaad sa ila sang tuman kadaku nga kadungganan: (1) panapton nga purpura, isa ka kolor nga ginasuksuk sang harianon nga pamilya sang una nga panahon (Ester 8:15); (2) kolintas nga bulawan, isa ka tanda sang mataas nga estado sa sosyodad (Gen. 41:42); kag (3) posisyon nga mangin ikatatlo nga manugdumala sang ginharian.  Ang ining katapusan nga padya nagpakita sang nagakaego nga sitwasyon sa kasaysayan sang Babilonia sa sina nga tion.  Tungud si Belsasar amo ang ikaduha nga manugdumala bilang idalum sa iya amay nga si Nabonidus, amo nga nagtanyag sia sang posisyon para sa ikatatlo nga manugdumala.  Apang sa pihak sang makatelentar nga mga padya, ang mga mangin-alamon napakyas liwat sa paghatag sang paathag.

Sa ibabaw sang tanan niya nga kasal-anan, ang hari nagtinguha sa pagpangita sang kaalam sa sayop nga duug.  Ang mga mangin-alamon sang Babilonia indi makahatag sang kahulugan sang mensahe.  Nasulat ini sa ila kaugalingon nga linggwahe, ang Aramaic, apang indi nila mahangpan ang mga polong.  Magapadumdum ini sa aton kun ano ang ginpamolong sang Ginoo paage kay Isaias: “ang kaalam sang ila maalam nga mga tawo mawala, kag ang paghangup sang ila mahinalongon nga mga tawo malipdan” (Isa. 29:14).  Pagkatapos nga ginmitlang ang ini nga bersikulo, si Apostol Pablo nagpahayag sini: “Diin bala ang maalam? Diin bala ang escriba? Diin bala ang manugbais sining panuigon? Wala bala pagpakabuanga sang Dios ang kaalam sang kalibutan? Kay sanglit, sa kaalam sang Dios, ang kalibutan paagi sa iya kaalam wala makakilala sa Dios, nahamut-an sang Dios ang pagluwas sa mga nagatoo paagi sa kabuangan sang amon ginawali” (1 Corinto 1:20, 21).

Ang iban nga kamatuuran tuman ka importante nga etugyan lamang sa tawo ang pagtinguha sa pagtukib sini.  Amo ina kun ngaa nga sa baylo sina, ang Dios nagpahayag sini nga kamatuuran sa aton.

`Hunahunaa ang nahanungud sa kun ano ang mga padya, kag kun ano ang sunod nga natabo, daw ano nga nangin walay pulos yadto nga mga padya.   Ano ang masugid sini sa aton nahanungud kun daw ano lang ka umalagi ang mga butang sa kalibutan, kag ngaa nga dapat naton permi huptan ang bahin sa walay katubtuban sa tanan nga aton ginahimo?`