---
title: 'Gintimbang Kag Nakita Nga Mamag An'
date: 05/02/2020
---

`Basaha ang Daniel 5:13-28.  Ano ang rason nga ginhatag ni Daniel para sa magaabot nga kalaglagan sang sini nga hari?`

Bangud napwersa sang sitwasyon, ang hari nagdesisyon sa pagkonsulta kay Daniel, apang daw nahimo niya ini nga may pagpangalag-ag.  Makasugid ini sing dugang nahanungud sa panimuot sang hari bahin sa Dios ni Daniel sang sa kay Daniel mismo.

Ang reaksyon naman ni Daniel sa gintanyag sang hari nga padya nagasugid sing labi nahanungud sa prayoridad kag karakter ni Daniel.  Mahimo man nga si Daniel nga nakahibalo sa kahulugan sang makatalanhaga nga mga polong, nakarealisar kun daw ano ka walay pulos ang padya.

Si Daniel niyan nagsumbong sa hari sang tatlo ka bagay.

Una, si Belsasar bug-os nga nagbalewala sa eksperiensia ni Nabocodonosor.  Kay kun wala mahimo nga naghinulsul kag nagpaubos na sia kaangay sang iya ginsundan.	

Ikaduha, si Belsasar nagamit sang mga kagamitan sang templo sa pag-inom sang alak kag sa pagdayaw sang iya diosdios.  Diri nagmitlang si Daniel sang anum ka sahe sang mga materyales nga ginagamit sa paghimo sang mga diosdios sa pareho nga pagpasunod nga napahayag sang nagligad.

Ikatatlo, ang hari nagpatumbaya sang pagdayaw sa Dios, ang Isa nga “nga yara sa Iya kamut ang imo ginhawa kag nagapanag-iya sang tanan mo nga dalanon” (Dan. 5:23).

Pagkatapos mahambal ang mga kapakyasan sang hari, nagpadayun si Daniel sa interpretasyon sang sinulatan.  Karon aton naton-an nga ang langitnon nga sinulatan sa dingding ginalakipan sang tatlo ka Aramaic nga pinolongan (nga ang una ginsulit).  Ang ila sadsaran nga kahulugan dapat nahibaloan na sang hari kag sang iya mga mangin-alamon: MENE: “gin-isip”; TEKEL: “gintimbang” kag PERES: “ginbahinbahin.”

Bangud sang mga soldado sang Media kag Persia sa ganhaan sang Babilonia, ang hari kag ang mga mangin-alamon mahimo nga nagsuspetso na nga may katalagman sa kahulugan sang sina nga sinulatan, apang ang mga mangin-alamon wala nagapangahas nga maghambal sang butang nga indi maayo sa hari.  Si Daniel gid lamang ang nagpamatuud nga may ikasarang sa pagpaathag sang aktwal nga mensahe sa iya sini kahulugan agud mapaalinton sa kay Belsasar:  “MENE: ang Dios nag-isip sang imo ginharian kag gintapus ini; TEKEL, ikaw natimbang sa timbangan kag nasapwan ka nga mamag-an; PERES: ang imo ginharian ginabahin-bahin kag ginhatag sa mga Mediahanon kag sa mga Persiahanon” (Dan. 5:27, 28).    

Indi gid polong sang pagpaumpaw kag pagpalipay.

`Ang paghukom nag-abot sing hinale sa hari.  Paano naton maton-an nga magsalig sa Dios sa mga sitwasyon nga kun sa diin, sa presente nga panahon, ang hustisya kag paghukom wala pagid naangkon? (tan-awa ang Manugwali 3:17;  Manugwali 8:11,  Mateo 12:36,  Roma 14:12.)`