---
title:  ANG PAGKAPUKAN SANG BABILONIA
date:   06/02/2020
---

`Basaha ang Daniel 5:29-31 upod sa Bugna 14:8,  Bugna 16:19, kag Bugna 18:2.  Ano ang aton maton-an nahanungud sa pagkapukan sang Babilonia ni Belsasar nga nagpatuhoy sa pagkapukan sang Babilonia sa katapusan nga tion?`

Bisan ano paman ang iya kasaypanan, si Belsasar isa ka tawo nga may hinambalan.  Gane, walay sapayan sang malain nga balita, nakontento sia sa interpretasyon nga nahatag ni Daniel, amo kun ngaa nga ginhatag niya sa manalagna ang iya nasaad nga padya.  Nagagwa nga paage sa pagbaton sang kamatuuran sa mensahe ni Daniel, ang hari bug-os nga nagkilala sa pagkamatuud sang Dios ni Daniel.  Ang makagalanyat kay si Daniel karon nagbaton na sang mga padya nga iya una ginbalibaran, posible nga tungud ang ina nga mga padya indi na makaimpluwensia sang iya interpretasyon.  Magluwas sini, sa sina nga tion ang kaangay sadto nga padya wala na sing kabilinggan tungud kay ang ginharian malapit nalang mapukan.  Gane, mahimo nga bilang pagtahud, ang manalagna nagbaton sang padya, nakahibalo na sia nga mangin ikatatlo sia nga manugdumala sang ginharian sa pipila lamang ka oras.  

Suno gid sa napaalinton sang manalagna, ang Babilonia napukan.  Kag nahimo ini sing madali; samtang nga ang hari kag ang iya mga kaupdanan nagailinom, ang siudad napukan nga wala sing pag-inaway.  Suno sa historyan nga si Herodotus, ang mga Persiahanon nagkutkut sang kanal agud mapalikaw ang Suba sang Eufrates kag nagsulod sila sa siudad paage sa pangpang sang suba.  Sa sina man nga gab-e ginpatay si Belsasar.  Ang iya amay nga si Haring Nabonidus, nakabiya na sa siudad sa sina nga tion kag nagsurender sang ulihi sa bag-o nga manugdumala.  Gane, ang pinakadaku nga ginharian nga nakilala sang tawo sa sina nga tion napukan.  Ang Babilonia, ang ulo nga bulawan, wala na.

“Si Belsasar nahatagan sang madamo nga mga kahigayunan sa paghibalo kag pagsunod sa kabubut-on sang Dios.  Nakita niya nga ang iya lolo nga si Nabocodonosor ginpahalin gikan sa sosyodad sang tawo.  Nakita niya ang kaalam nga kun sa diin ang kadungganan sang bugalon nga hari ginkuha sang Isa nga naghatag sini.  Nakita niya nga ang hari ginpahalin gikan sa iya ginharian, kag nagpakig-upod sa mga kasapatan sang latagon.  Apang ang gugma ni Belsasar sa kalipayan kag paghimaya sa kaugalingon nagkuha sang leksyon nga indi tane niya dapat pagkalimtan; kag nakahimo sia sang mga sala nga pareho sa sadtong nagdul-ong sang paghukom kay Nabocodonosor.  Gin-usikan niya ang mga kahigayunan nga nahatag sing bugana sa iya, nga nagpatumbaya sa pagamit sang mga opurtunidad nga iya lang mahimo agud makahibalo sang kamatuuran.”—Ellen G. White, Bible Echo, Abril 25, 1898.

`Ano nga mga kahigayunana ang yara sa aton agud “makakilala sang kamatuuran”? Ano ang buut silingon sina? Sa ano nga punto nga makasiling kita nga nakahibalo na kita sang tanan nga kamatuurn nga dapat naton mahibaloan?`