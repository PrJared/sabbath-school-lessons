---
title: 'Dugang Nga Pagtoon'
date: 07/02/2020
---

Ang dalagku nga kapistahan kinaandan sa mga palasyo sang una nga panahon.  Ang mga hari nanamian nga maghimo sang mga pagsinadya nga engrande kag magarbo agud mapakita ang ila pagkadaku kag kompiansa.  Bisan pa wala kita nakabalo sang tanan nga mga detalye sang sini nga piesta ni Belsasar, nahibal-an naton nga natabo ini sang ang mga soldado sang Media kag Persia nakahanda na sa pag-atake sa Babilonia.  Apang sa tawhanon nga panghunahuna, wala sing rason para sa pagkabalaka.  Ang Babilonia may mabakud nga mga pader, suplay sang pagkaon para sa madamo nga mga tinuig, kag madamo nga tubig tungud ang suba sang Eufrates nagailig sa sentro sang siudad.  Gane wala sang nakita nga problema si haring Belsasar sa paghiwat sang pagsinadya samtang ang kaaway nagalibut sa siudad.  Kag nagmando sia sang indi malipatan nga selebrasyon, nga sang ulihi nagpadulong sa pagpatuyang kag pagsimba sa diosdios.  Isa ini kadaku nga pagpamatuud bahin sa bugal sang tawo, elabi nagid kun ekomparar sa gahum sang Ginoo.  Paage kay Daniel, ang Dios nagsiling sa hari nga sa pihak sang mga kahigayunan nga dapat nakatoon na sia sang kamatuuran, “ang Dios nga sa Iya kamut yara ang imo ginhawa, kag nga Iya ang tanan mo nga dalanon, wala mo paghimayaa” (Dan. 5:23).

“Ang kasaysayan sang mga pungsud nagapamolong sa aton subong.  Sa tagsa ka pungsud kag sa tagsa ka persona ang Dios nakatangdo sang isa ka katungdanan para sa Iya daku nga plano. Sa subong nga panahon ang katawhan kag mga pungsud ginatilawan paage sa pagkahulog sa kamut sang Isa nga wala gid nagakasayop.  Paage sa ila kaugalingon nga pagpili ang tanan nagadesisyon sang ila palaabuton, kag ang Dios nagatadlong sang tanan para matuman ang Iya mga tinutuyo.”—Ellen G. White, Prophets and Kings, p. 536.

**Mga Palamangkutanon nga Pagadiskusyunan**  

`1.	Sa imo klase, diskusyune ang sabat bahin sa pamangkot nga yara sa domingo nga leksyon nahanungud sa mga paage nga kun sa diin ang sosyodad kag kultura nagapasipala sa kamatuuran sang Dios.  Ano ang ini nga mga paage, kag paano kita bilang isa ka iglesia kag sa kada isa magsabat sa sini nga mga pagpasipala?`

`2.	Ano ang matudlo sa aton sang sini nga estorya nahanungud kun paano nga ang kaluwasan indi bahin sa kun ano ang aton nahibaloan kundi nahanungud sa kun ano ang aton reaksyon sa kun ano nga aton nahibaloan?` 

`3.	Basaha ang Daniel 5:23.  Ano ang importante nga mga prinsipyo bahin sa espiritwal ang makita sa sini nga bersikulo? Halimbawa, paano ang texto nagpaandam sa aton batok sa pagsupak sa Dios?  Ukon, ano ang ginatudlo sa aton sang texto nahanungud sa Dios bilang indi lamang Manunuga kundi subong man Manugsakdag sang aton pagkabuhi?`

`4.	Bisan wala pa nakahibalo kun ano ang kahulugan sang mga polong, si Belsasar hinadlukan (Dan. 5:6).  Ano ang masugid sini sa aton nahanungud kun ano ang kahulugan sang pagkabuhi nga ginatublag sang konsensia?`