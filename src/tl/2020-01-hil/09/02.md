---
title: 'Ang Carnero Nga Lalaki Kag Ang Kanding'
date: 23/02/2020
---

`Basaha ang Daniel 8.  Bahin bala sa ano ang ini nga palanan-awon kag paano ini nagkaanggid sa Daniel 2 kag 7?`

Kaangay sa Daniel 2 kag 7, nahatagan kita diri sang isa pa ka palanan-awon bahin sa pagtindog kag pagkapukan sang mga ginharian sa kalibutan, bisan pa nga may lain nga sahe sang mga simbolo.  Ang ini nga mga simbolo derikta nga naangot sa sanctuario sang Dios.  Sa sini nga bahin, ang simbolo sang isa ka carnero nga lalaki kag isa ka kanding nagamit bangud sang ila kaangtanan sa Adlaw sang Katumbasan nga ginahimo sa sanctuario, isa ka tion sang paghukom para sa dumaan nga Israel.  Ang lalaki nga carnero kag kanding ginagamit bilang dolot nga mga halad sa pag-alagdan sa sanctuario.  Apang sa Adlaw sang Katumbasan gid lamang nga namitlang sing tingob ining duwa ka sapat.  Gane, ining duwa ka sapat gintuyo nga napilian diri agud mapaalinton ang Adlaw sang Katumbasan, nga amo ang labi nga ginapatuhuyan sang palanan-awon.     

Sang napahayag ang palanan-awon, nakakita si Daniel sang carnero nga lalaki nga nagapanungay sa tatlo ka nagkalainlain nga mga dereksyon: pakatundan, paamin-han kag pabagatnan (DSan. 8:4).  Ang ining tatlo ka pagpanungay nagapakita sa kasangkaron sang sini nga gahum: “agud walay mga sapat nga makatindug sa atubangan niya, kag walay bisan ano nga makaluwas sa iya gahum; kondi naghimo sia sono sa iya kabubut-on, kag nagpakadaku sang iya kaugalingon” (Dan. 8:4).  Kaangay sa napaathag sang manugtunda, ang carnero nga lalaki nga may duwa ka sungay nagarepresentar sa ginharian sang Media kag Persia (Dan. 8:20), kag ang tatlo ka dereksyon mahimo nga nagpatuhoy sa tatlo ka dalagku nga pagpangdaug sang sini nga ginharian.

Sunod, ang kanding nga may isa ka daku nga sungay nag-abut, nga nagarepresentar sa ginharian sang Grecia sa idalum sang pagdumala ni Alexander the Great (Dan. 8:21).  Ang napahayag nga ang kanding nagagiho nga “wala nagadapat sa duta” (Dan. 8:5) nagapahangup nga madasig ang pagiho sini.  Ang ini nga simbolo nagapaalinton sa madasig nga pagpangdaug ni Alexander, nga ginpresentar sang Daniel 7 bilang isa ka leopardo nga may pakpak.  Apang, suno sa ginpakita sang tagna, sang ang kanding “nangin mabakud, ang daku nga sungay napungil” (Dan. 8:8) kag nag-ulhut ang apat ka mga sungay, nga nagsangkad sa apat ka duug.  Natuman ini sang napatay si Alexander sa Babilonia sang Hunyo 323 B.C. sa edad nga 33, kag ang iya ginharian ginbahinbahin sa iya apat ka mga heneral.

`Sa tunga sang Daniel 2:38 kag Daniel 8:20, 21, tatlo sa apat ka mga ginharian nga napahayag sa palanan-awon ginhingalanan para sa aton.  Paano ang ining makatalanhaga nga kamatuuran makabulig sa pagpamatuud bahin sa pagka-ensakto sang aton paghangop sa sini nga mga tagna?`