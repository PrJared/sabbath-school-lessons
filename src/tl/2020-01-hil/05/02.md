---
title: 'Indi Bala Ini Ang Dakung Babilonia'
date: 26/01/2020
---

`Basaha ang Daniel 4:1-33.  Ano ang natabo sa hari, kag ngaa?`

Ang Dios naghatag kay Nabocodonosor sang ikaduha nga damgo.  Sa sini nga tion, ang hari wala na nalipat sang damgo.  Apang tungud nga ang mga mainalamon sang Babilonia napakyas liwat, ginpatawag sang hari si Daniel agud makapaathag sang kahulugan sang damgo.  Sa sini nga damgo, ang hari nakakita sang isa ka daku nga kahoy nga nagalambot tubtub sa langit kag ang isa ka persona gikan sa langit nagmando nga pagatapson ang kahoy.  Ang tuod kag gamut lamang ang mabilin sa duta kag bas-on ini sa ton-og sang langit.  Apang ang nakapatublag kay Nabocodonosor amo ang bahin sang damgo nga kun sa diin ang langitnon nga persona nagsiling, “ilisan ang iya tagiposoon nga tawhanon, sang tagiposoon sang sapat; kag paligaran sia sing makapito” (Dan. 4:16).  Sa paghibalo bahin sa pagkaseryoso sang damgo, nagpabutyag si Daniel sang handum nga ang damgo magapatuhoy lang tane sa mga kaaway sang hari.  Apang, tungud sa iya katutum sa mensahe nga ginapaalinton sang damgo, nagsiling si Daniel nga sa pagkamatuud ang damgo nagapatuhoy sa hari mismo.

Ang kahoy naandan nga ginagamit sa Bibleya bilang simbolo sa mga hari, pungsud, kag ginharian (Ezequiel 17; 31;  Oseas 14;  Zac. 11:1, 2;  Lucas 23:31).  Gane, ang daku nga kahoy nagakaego gid nga represenatasyon sang isa ka matinaastaason nga hari.  Ang Dios naghatag kay Nabocodonosor sang pagdumala kag gahum; walay sapayan, padayun sia nga nagakapakyas sa pagkilala nga ang tanan nga butang nga iya naangkon naghalin sa Dios.

`Magpatuhoy sa Daniel 4:30.  Ano ang ginsiling sang Hari nga nagpakita nga wala niya gyapon nahangpan ang paandam nga nahatag sang Ginoo sa iya?`

Ayhan ang tama ka delikado nahanungud sa bugal amo nga sarang ini makatutuy sa aton nga malipat nga nagadepende lamang kita sa Dios para sa tanan nga butang.  Kag kun malipatan naton ina, yara na kita sa espirituhanon nga peligro.

`Ano nga mga butang ang imo nalambot sa imo kabuhi? Mapabugal mo bala sila nga indi ikaw mangin bugalon?  Kun amo sina, paano?`