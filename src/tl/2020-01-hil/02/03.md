---
title: 'Ang Pagtoo Ginhingabut'
date: 06/01/2020
---

`Basaha ang Daniel 1.  Ano nga paghingabut ang naatubang sang sining mga pamatan-on nga lalaki?`

Sang pag-abot sa Babilonia, ang ining apat ka pamatan-on nga lalaki dapat mag-atubang sang pinakaseryoso nga paghangkat sa ila pagtoo kag pagsalig: napilian sila nga mag-eksperiensia sang pinasahe nga paghanas agud makaalagad sa hari.  Ang mga Hari sang una nga panahon masami nga nagarekrut sang pinakamaayo nila nga mga bihag agud mag-alagad sa ila palasyo, kag, bangud sina mabaylo sang sini nga mga bihag ang ila pagkatampad sa hari kag sa diosdios sang ginharian nga nagbihag sa ila.  Sa pagkamatuud, ang bug-os nga proseso napatuhoy para sa pagpaliso kag pagdoktrina nga magaresulta sa pagbag-o sang ila panan-awan.  Bilang bahin sa sina nga proseso, gin-islan ang ngalan sang mga bihag nga Hebreohanon.  Ang bag-o nga ngalan nagapahibalo sang bag-o nga pagpanag-iya kag isa ka bag-o nga palaabuton.  Gane, paage sa pagbag-o sa ngalan sang mga bihag, ang mga Babiloniahanon nagatuyo nga mapahayag ang kinamatarung sa ila kag pwersahon sila nga magpauyon sa kinaiya kag kultura sang Babilonia.  Ang ila orihinal nga ngalan nga nagapatuhoy sa Dios sang Israel gin-islan sang ngalan nga nagapasidungug sa diosdios sang mga dumuloong.  Dugang pa, ang hari nagsugo nga ang pamatan-on nga mga lalaki dapat magkaon sang gikan sa iya lamesa.  Ang pagkaon sang gikan sa pagkaon sang hari may yara madalum nga kahulugan sang una nga panahon.  Nagakahulugan ini sang bug-os nga pagdampig sa hari kag nagapahayag sang pagdepende sa iya.  Kag samtang bangud nga pagkaon naandan nga ginadolot sa dios ukon diosdios sang ginharian, ang pagkaon sini may yara man relihiyoso nga kahulugan.  Maathag nga nagakahulugan ini sang pagbaton kag pagpakigbahin sa sistema sang pagsimba sang hari.

Gane, si Daniel kag ang iya mga kaupdanan nakatalupangud nga yara sila sa tuman kabudlay nga sitwasyon.  Para sa ila ang pagpabilin nga tampad sa Dios kag makaluwas sa ginapatuman nga sistema sang hari isa lamang ka milagro.  Dugang pa bahin sa sini nga butang, ang siudad sang Babilonia mismo nagatindug man bilang isa ka monumento bahin sa nalambot nga kadayawan sang tawo.  Ang tuman katahum nga mga templo sang Babilonia, ang hanging garden, kag suba sang Eufrates nga nagailig patabok sa suidad nagapakita sang isa ka imahin sang indi malabawan nga kusug kag kadayawan.  Gane, si Daniel kag ang iya mga abyan natanyagan sang kahigayunan para sa promosyon kag tyansa nga makapangalipay sa mga benepisyo kag kabuganaan sang sini nga ginharian.  Pwede nga madula na ang ila pagkabihag kag mangin halangdon nga mga opisyales.  Igakompormiso bala nila ang ila mga prinsipyo agud makaagum sang matawhay nga kabuganaan? 

`Sa ano nga paage nga ang ini nga mga kalalakin-an sarang kuntane makahatag sang rason para sa desisyon nga ekompormiso ang ila pagtoo?  Sa ano nga paage nga posible nga ikaw karon nagaatubang sang pareho man sina nga mga kabudlayan?`