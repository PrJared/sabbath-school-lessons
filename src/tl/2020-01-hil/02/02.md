---
title: 'Ang Pagkagamhanan Sang Dios'
date: 05/01/2020
---

Sa una nga pagtan-aw ang libro sang Daniel nagsugod sa isa ka kaperdihan.  Ang Juda nagsurender kay Nbocodonosor kag ang mga kagamitan sang temple gikan sa Jerusalem padulong sa duta sang Sinar.  Ang polong nga Sinar makita sa Bibleya sa Genesis 11:2 bilang nahamtangan sang tore sang Babel.  Ang Sinar isa ka makatalagam nga tanda, tungud nagapatuhoy ini sa isa ka bagay nga naghalin sa hayag nga paglapas sa Dios.  Apang bisan pa nga ang mga nagtukod sang Babel napakyas sa ila pagtinguha nga malambot ang langit, ang makita sa gwa nagatugda nga si Nabocodonosor kag ang iya mga diosdios—nga napahamtang sa duta sang Sinar—nakadaug sa Dios sang Israel.

Apang, ang pangbukas nga pinolongan sa Daniel nagpaathag nga ang kaperdihan sang Jerusalem indi tungud sa nagapangibabaw nga gahum sang hari sa Babilonia; kundi natabo ini tungud “Kag gintugyan sang Ginoo sa iya [si Nabocodonosor] mga kamut si Joiaquim nga hari sang Juda” (Dan. 1:2).  Antes paman sini, ang Dios nagpaalinton nga kun malipat sa Iya ang Iya katawhan kag lapason ang ila ginpakigsaad, egapadala Niya sila bilang mga bihag sa isa ka dumuloong nga duta.  Gane, nakahibalo si Daniel nga sa likod kag labaw sa pwersa sang soldado sang Babilonia, ang Dios sang langit nagadumala sa lakat sang kasaysayan.  Ang kaangay sini kaathag nga panan-awan bahin sa pagkagamhanan sang Dios amo ang nakasakdag sa sining pamatan-on nga mga lalaki kag naghatag sa ila sang kusug kag kaisog sa pag-atubang sang pagsulay kag paghingabut sang Babilonia.

`Basaha ang 2 Hari 21:10-16,  2 Hari 24:18-20, kag Jeremias 3:13.  Ngaa gintugyan sang Dios ang Juda kag Jerusalem sa kamut sang mga taga Babilonia?`

Samtang nagaatubang kita sa mga panghangkat sang ika-21 nga siglo, dapat naton dumdumon ang pagtamud sa Dios nga tama kaathag nga napahayag sa libro sang Daniel.  Suno sa sini nga libro, ang Dios nga aton ginaalagaran indi lamang nga nagakontrolar sang kasaysayan paage sa Iya pagkagamhanan kundi nga maloloy-on man Sia nga nagapatunga sa kabuhi sang Iya katawhna agud makasakdag sa ila sang nagakadapat nga bulig sa tion sang pagkinahanglan.  Kag kaangay sa aton makita sa ulihi, ang kun ano nga nahimo sang Dios para sa mga nabihag nga Hebreohanon himoon man Niya para sa Iya katawhan sa katapusan nga tion, bisan ano paman nga sahe ang pag-atake sa ila kag sa ila pagtoo.  

`Ano ang pipila ka mga pagpanghangkat sa imo pagtoo nga imo naatubang subong, ayhan gikan sa gwa, gikan sa sulod sang iglesia, ukon gikan mismo sa personal nga depekto sang imo karakter? Paano nimo maton-an ang pagsandig sa gahum sang Dios agud makabulig sa imo nga madaug ang bisan ano nga yara sa imo atubangan?`