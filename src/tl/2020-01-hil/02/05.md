---
title: 'Walay Kasawayan Kag Maalam'
date: 08/01/2020
---

Si Daniel kag ang iya mga kaupdanan napilian para sa harianon nga pag-alagad tungud nakapasar sila sa talaksan nga nahimo ni Nabocodonosor.  Suno sa hari, ang mga opisyales sa palasyo dapat “wala sing kasawayan” kag “maayo ang itsura” (Dan. 1:4).  Talalupangdon katama kay ang mga halad kag katawhan nga nagaalagad sa sanctuario dapat wala man sing “kasawayan” (Lev. 22:17-25,  Lev. 21:16-24).  Ang hari sang Babilonia daw nagkomparar sang iya kaugalingon sa Dios sang Israel sa bagay nga nagmando sia sang pareho man nga kwalipikasyon para sa sadtong magalaagad sa palasyo.  Sa pihak nga bahin, ang kaangay sina nga kwalipikasyon dihungud nga nagtugda nga si Daniel kag ang iya mga kaupdanan mga buhi nga halad para sa Dios sang sila nagpangatubang sang mga pagtilaw sa ginharian sang Babilonia.

`Basaha ang Galacia 2:19, 20;  Mateo 16:24-26; kag 2 Corinto 4:17.  Ano ang ginasugid sa aton sang sini nga mga bersikulo nahanungud kun paano kita makapabilin nga matutum sa tunga sang bisan ano paman nga mga pagsulay nga aton maatubang?`

Ginpasidunggan sang Dios ang pagkatampad sang apat ka mga bihag nga Hebreo, kag pagkatapos sang pulo ka adlaw nga pagtilaw sa ila nangin mas maayo ang ila lawas kag mas matambok pa sang sa iban nga mga pamatan-on nga nagkaon gikan sa kalan-on sang hari.  Gane, ginhatagan sang Dios ang Iya apat ka alagad sang “ihibalo kag pagkasampaton sa tanan nga tinon-an kag kaalam; kag si Daniel may paghangup sa tanan nga palanan-awon kag mga damgo” (Dan. 1:17).  Ang ini nga hiyas may importante nga katungdanan sa tagnaanon nga buluhaton ni Daniel.

Kaangay nga ginpasidunggan sang Dios ang pagtoo sang Iya mga alagad sa ginharian sang Babilonia, ginahatagan man Niya kita sang kaalam kun makasugata kita sang mga pagtilaw sang kalibutan.  Gikan sa eksperiensia ni Daniel kag sang iya mga kaupdanan, naton-an naton nga posible ang pagpabilin nga walay dagta sa pihak sang mga malaut nga elemento sang aton sosyodad.  Aton man naton-an nga indi naton kinahanglan epalayo ang aton kaugalingon gikan sa sosyodad kag sa iya sini kultura agud makaalagad sa Dios.  Si Daniel kag ang iya mga kaupdanan indi lamang nga nagkabuhi sa tunga sang kultura nga napasad sa kabutigan kag sayup kag mga patupato, kundi nga ginpaeskwela pa sila sa sina nga mga kabutigan kag sayup kag mga patupato.  Apang, nagpabilin sila nga matutum sa Dios.

`Bisan diin man kita nagakabuhi, nagaatubang kita sang panghangkat nga magpabilin nga matutum sa kun ano ang aton ginatoohan sa tunga sang kultura kag mga impluwensia sang sosyodad nga kontra sa sina nga aton ginatoohan.  Paminsara ang negatibo nga mga impluwensia sa imo kultura, kag pamangkota ang imo kaugalingon: Paano ko ini sila napakigbatoan?`