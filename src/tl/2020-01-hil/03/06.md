---
title: 'Ang Bato'
date: 16/01/2020
---

`Basaha ang Daniel 2:34, 35, 44, 45.  Ano ang ginatudlo sa aton sang sini nga mga bersikulo nahanungud sa palaabuton sang aton kalibutan?`

Ang ginapatuhuyan sang damgo amo ang kun ano ang matabo sa “ulihi nga mga adlaw (Dan. 2:28).  Bisan pa daw gamhanan kag manggaranon man sila, ining mga ginharian nga metal wala sing mahimo kundi nahauna lamang sila nga bahin para sa pagtukod sang ginharian nga bato.  Samtang nga ang mga metal kag daga mga produkto sa hinimoan sang tawo, ang bato sa damgo nagkari nga wala matandug sang kamut sang tawo.  Kun sayoron, bisan pa nga ang tagsa ka ginharian matapos sa ulihi, ang ginharian nga ginrepresentahan sang bato magapadayun sa walay katubtuban.  Ang kaanggid sang bato masami nga nagasimbolo sa Dios (halimbawa, Deut. 32:4,  1 Sam. 2:2,  Sal. 18:31), kag subong man ang bato mahimo nga isa ka representasyon sang Mesias (Sal. 118:22;  1 Ped. 2:4, 7).  Gane, wala na sang mas nagakaego pa nga kahulugan sang sa ang imahin sang bato amo ang nagasimbolo sa pagtukod sang walay katubtuban nga ginharian sang Dios.  

Ang iban nagapakigbato nga ang ginharian nga bato natukod sa panahon sang pagministeryo ni Jesus diri sa duta, kag nga ang paglapnag sang maayong balita nagatindug bilang isa ka pagpamatuud nga ang ginharian sang Dios nakadumala sa bug-os nga kalibutan.  Apang ang ginharian nga bato nagkari lamang pagkatapos nga ang apat ka mga dalagku nga ginharian napukan kag ang kasaysayan sang tawo naglambot na sa tion sang nabahinbahin nga mga ginharian, nga ginrepresentahan sang tiil kag tudlo sang larawan.  Ang ina nga kamatuuran nagapaluya sa pagpati nga ang katumanan sang bato nga ginharian natabo sang una nga siglo, tungud nga ang paministeryo ni Jesus diri sa duta natabo sa panahon sang pagdumalahan sang Roma, ang ikaapat nga ginharian.

Apang ang bato nangin isa ka bukid “Apang ang bato nga nag-igo sang larawan nangindaku nga bukid kag naghil-ob sang bug-os nga duta” (Dan. 2:35).  Ang bukid nga kaangay sini nagapadumdum sa Bukid sang Zion, ang duug nga kun sa diin ang templo natukod, isa ka malig-on nga representasyon sang dutan-on nga ginharian sang Dios sa panahon sang Daan nga Katipan.  Makagalanyat kay ang bato nga natiphag gikan sa bukid nangin bukid mismo.  Ang ini nga bukid nga suno sa texto yara na nga daan, posible nga nagapatuhoy sa langitnon nga Zion, ang langitnon nga sanctuario, nga kun sa diin naghalin si Cristo kag magakari agud tukuron ang Iya walay katubtuban nga ginharian.  Kag paage sa Jerusalem nga magapanaug gikan sa langit (Bug. 21:1—22:5), matuman na ang ini nga ginharian.

`Ang Daniel 2 nangin ensakto gid sa tanan nga ginharian nga natagna.  Ngaa niyan nga tama ka rasonable kag mainalamon ang pagsalig sa tagna sini nahanungud sa magaabto nga katapusan nga ginharian, ang walay katubtuban nga Iya sang Dios?  Ngaa nga tama ka di-makatarunganon ang indi pagpati sa tagna?`