---
title: 'Ang Malapit Nga Presensia Sang Dios Sa Iya Tinuga'
date: 12/01/2020
---

`Basaha ang Daniel 2:1-16.  Ano nga krisis ang gin-atubang sang mga Hebreo tungud sa damgo nga ginhatag sang Ginoo sa hari?`

Ang damgo ginatamud sing tuman ka seryoso sang una nga panahon.  Kun ang damgo daw may patimaan nga malain, masami nga nagapahibalo ini sang magaabot nga kalamidad.  Gane, halangponon kun ngaa nga si Nabocodonosor natublag gid nahanungud sa damgo nga indi na niya madumduman.  Ang mga mainalamon sang Babilonia nagapati nga ang mga dios sarang makapahayag sa kahulugan sang mga damgo, apang bahin sa sini nga damgo sa Daniel, wala sing sarang mahimo ang mga mainalamon tungud nalipat ang hari sang iya damgo.  Kun ang unod sang damgo nasugid lang sa ila, makahimohimo sila sang kahulugan nga makapahamuut sa hari.  Apang sa sining wala pa natabo sang una nga sitwasyon kag ang mga mainalamon indi makasugid sa hari kun ano ang iya damgo, napwersa sila sa pagbaton nga “wala sing iban nga makapahayag sini sa atubangan sang hari luwas ang mga dios, nga ang ila puluy-an indi upud sa unud” (Dan. 2:11).

Bangud sang ginbatyag nga kapaslawan, ang hari nagmando nga ang tanan nga mga mainalamon sang Babilonia pamatyon.  Ang kaangay sina nga kapintas indi na bag-o sang una nga panahon.  Ang mga kasulatan bahin sa kasaysayan nagasugid nga tungud sang isa ka pagrebelde, si Darius I nagpapatay sang tanan nga mga mago, kag si Xerxes nagpapatay sang mga enginer nga nag-obra sang taytay nga narumpag.  Sang naghatag sang iya mando si Nabocodonosor, si Daniel kag ang iya mga kaupdanan bag-o lang nakatapos sang ila paghanas kag nangin kabahin na sa grupo sang mga mainalamon sang hari.  Tungud sini, ang mando sa pagpatay nga ginsugo sang hari maaplikar man sa ila.  Sa pagkamatuud, ang orihinal nga linggwahe nagatugda nga ang pagpamatay magasugod ensigida, kag si Daniel kag ang iya mga kaupdanan sunod nga pagapatyon.  Apang si Daniel, nga may “laygay kag paghalong” (Dan. 2:14), nag-estorya kay Arioc, ang soldado nga gintangdoan sa pagpamatay.  Sang ulihi si Daniel nagpangabay sang tion gikan sa hari mismo agud masolbar ang tinago sang damgo.  Ang makagalanyat kay bisan pa nga ang hari nag-akusa sa mga salamangkero nga nagapanginyawat sang “tion”, hinali lang sia nga naghatag sang “tion” sa pangabay ni Daniel.  Si Daniel nagauyon gid sa mga salamangkero nga wala sang tawo nga sarang makasolbar sang kaangay sina nga tinago, apang nakakilala man sia sang isa ka Dios nga sarang makapahayag sang kaundan kag kahulugan sang damgo.

Ang mga nagatoon sa Teolohiya nagahinon-anon nahanungud sa “malapit nga presensia” sang Dios, nga bisan pa lain gikan sa Iya tinuga, ang Dios sarang gyapon mangin tuman ka lapit sa sini.  Ano ang matudlo sa aton nahanungud kun daw ano kalapit ang Dios sa aton paage sa kamatuuran nga nakahatag Sia sang isa ka damgo kay haring Nabocodonosor? (tan-awa man ang Bin. 17:28).