---
title:  Ang Talaksan Bahin sa Tion Sang Dios
date:   01/01/2020
---

Ang isa pa ka importante nga konsepto nga dapat naton huptan sa panghunahuna samtang nagatoon sa libro sang Daniel amo ang historicist nga pamaage sang pagtalupangod sa apocalyptic nga mga tagna.  Ang ini nga pamaage, nga ginkilala man bilang historicismo, mas mahangpan sing maayo kun ekomparar sa baliskad sini nga panan-awan sang preterismo, futurismo, kag idealismo.

Ang Preterismo posible nga magtalupangod sang tagnaanon nga mga hitabo nga nabantala sa Daniel bilang natabo na sang nagligad.  Ang Futurismo nagapakigbato nga ang amo man nga mga tagna nagahulat pa para sa palaabuton sini nga katumanan.  Ang Idealismo naman nagapanindugan nga ang apocalyptic nga mga tagna mga simbolo sang kabilogan nga pagkamatuud sang espiritwal nga butang nga wala sang bisan ano nga ginapatuhuyan sa kasaysayan.

Ang Historicismo naman sa pihak nga bahin nagapati nga sa apocalyptic nga tagna ang Dios nagapahayag sang walay untat nga pasunod sang kasaysayan gikan panahon sang manalagna tubtub sa katapusan nga tion.  Samtang nagatoon kita sa libro sang Daniel, makita naton nga ang tagsa ka dalagku nga palanan-awon sa sini nga tolon-an (Daniel 2, 7, 8, 11) nagasulit sang sining historikal nga pagpasunod gikan sa nagkalainlain nga panan-awan kag upod ang bag-o nga mga detalye.  Ang mga una nga Adventist, upod man si Ellen G. White, nagahangup sang mga tagna sa Daniel kag Bugna gikan sa panan-awan sang historicist.

`Basaha ang Numeros 14:34 kag Ezequiel 4:5, 6.  Sa pinolongan sang tagna, ano ang masami nga ginarepresentahan sang isa ka “adlaw”?`

Samtang nagatoon kita sa libro sang Daniel, dapat man naton hunahunaon nga ang mga tinion sa tagna ginasuma suno sa prinsipyo nga ang sia ka adlaw isa ka tuig.  Kun sayoron, ang isa ka adlaw sa tagna kapareho sang isa ka tuig sa historikal nga tion.  Gane, para sa ehemplo, ang tagna bahin sa 2,300 ka kahaponon kag kaagahon dapat hangpon bilang nagapatuhoy sa 2,300 ka mga tuig (Dan. 8:14).  Subong man, ang tagna bahin sa 70 ka semana dapat hangpon bilang 490 ka tuig (Dan. 9:24-27).

Ang ini nga talaksan sang tion posible nga ensakto bangud sang pipila ka maathag nga mga rason: (1) Tungud nga ang palanan-awon simbolikal, ang tion nga napahayag dapat man mangin simbolikal.  (2) Bangud nga ang mga hitabo nga napahayag sa mga palanan-awon nagatandug sang malawig nga panahon, bisan pa tubtub sa “tion sang katapusan”, ang kalawigon sang tion nga naangut sa sini nga mga tagna dapat hangpon sing maayo.  (3) Ang prinsipyo nga isa ka adlaw-isa ka tuig napamatud-an paage sa libro sang Daniel.  Ang Isa ka maathag nga ehemplo nagikan sa 70-ka semana nga tagna, nga nagalawig gikan sa panahon ni haring Artaxerxes pakadto sa pagkari ni Jesus bilang amo ang Mesias.  Gane ang pinakamaathag kag ensakto nga paage agud makaangkon sang kahulugan ang natagna nga panahon nga nahatag sa libro sang Daniel amo ang paghangup sini suno sa prinsipyo nga ang isa ka adlaw-isa ka tuig.

`Ang iban nga panahon sa sini nga mga tagna nagatandug sang ginatos, bisan pa linibo ka mga tuig.  Ano ang matudlo sini sa aton nahanungud sa pagpailub?`