---
title: 'Dugang Nga Pagtoon'
date: 27/03/2020
---

““Ang mga tagna nagpresentar sang isa ka pagpasunod sang mga hitabo nga nagadul-ong sa pagbukas sang paghukom.  Matuud ini sa libro sang Daniel.  Apang sa bahin sang iya tagna nga naangot sa katapusan nga mga adlaw, ginsugo si Daniel nga takpan kag pat-inan “tubtub sa tion sang katapusan.’  Indi mabuksan tubtub nga makalambot sa tion nga ang mensahe bahin sa paghukom sarang na mabantala base sa katumanan nga napahayag sang sini nga tagna.  Apang sa tion sang katapusan, nagsiling ang manalagna nga, ‘madamo ang magadalagan pakadto-pakari, kag magadugang ang ihibalo.’ Daniel 12:4.

“Si apostol Pablo nagpaandam sa iglesia nga indi maghunahuna nga ang pagkari ni Cristo matabo sa iya kapanahonan. ‘Inang adlaw indi mag-abot,’ siling ni Pablo, ‘kon indi anay mag-abut ang pagtalikod sa pagtoo, kag mapahayag ang tawo sang sala.’ 2 Tesalonica 2:3.  Indi naton makita ang pagbalik sang aton Ginoo tubtub matapos ang daku nga pagtalikod sa pagtoo, kag ang malawig nga tinion sang pagdumala sang ‘tawo sang sala,’  Ang ‘tawo sang sala’ nga ginatawag man bilang ‘misteryo sang kalautan,’ ‘anak sang kalaglagan,’ kag “ang malauton,’ nagarepresentar sa papasiya, nga suno sa napahayag sang tagna, magapadayun ang iya pagdumala sa sulod sang 1,260 ka tuig.  Ang ini nga panahon nagtapos sang 1798.  Ang pagkari ni Cristo indi matabo antes sina nga tion.  Ang paandam ni Pablo naglakip sa bug-os nga kapanahonan sang kristyanismo tubtub sa tuig 1798.  Karon amo ang bahin sang sina panahon nga ang mensahe bahin sa ikaduha nga pagkari ni Cristo dapat mabantala.”—Ellen G. White, The Great Controversy, p. 356.

**Mga Palamangkutanon nga Paga-diskusyunan**

`1.	Ano nga katalagman ang aton pagaatubangon kun magbutang kita sang petsa bahin sa palaabuton nga mga hitabo sa katapusan nga tion?  Ano ang matabo sa kadam-an kun ang ini nga pagtagna sang mga hitabo indi matuman?  Ano ang importante nga prinsipyo ang makita sa mga polong ni Cristo sa Juan 14:29 nga makabulig sa aton nga mahangpan kun paano gamiton ang tagna sa aton espirituhanon nga kaayohan kag makalikaw nga masulay sa paghimo ukon pagpati sa sayup nga mga pagtagna?`

`2.	Ano ang mga butang nga yara sa aton ginapuy-an subong nga ang ediya bahin sa “tion sang kagamo nga wala pagid nahanabo sang una” mangin indi na mabudlay paminsaron nga matabo? Upod ang pagtalupangod sa madasig nalang nga kumyunikasyon kag nagauswag nga kaalam sa sayantipiko nga indi permi para sa aton kaugalingon nga kaayohan.`

`3.	Diskusyuni ang imo sabat sa katapusan nga pamangkot sa lunes nga leksyon bahin sa kun ngaa ang maayong balita, ang daku nga kamatuuran sang pagkamatarung ni Cristo amo lamang ang aton paglaum nga “masulat kita sa tolon-an” sang kabuhi.  Kun wala ina, ano nga paglaum ang aton maangkon?`