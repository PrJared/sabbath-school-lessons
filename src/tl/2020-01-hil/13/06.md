---
title: 'Ang Tion Sang Paghulat'
date: 26/03/2020
---

`Basaha ang Daniel 12:5-13.  Paano naghinakop ang tolon-an?`

Makagalanyat kay ang katapusan nga senario natabo sa “suba,” ukon Tigris, ang duug sang katapusan nga dakung palanan-awon ni Daniel (Dan. 10:4).  Apang, ang polong nga gingamit diri indi naandan nga polong sa Hebreo para sa “suba” kundi ang tinaga nga gingamit amo ang ye’or, nga sa masami nagapatuhoy sa “Suba sang Nilo.”  Nagapadumdum ini sa aton sang Exodo kag nagapakita nga kaangay nga ang Dios nagluwas sa mga Israelinhon gikan sa Egipto, pagaluwason man Niya ang Iya katawhan sa katapusan nga tion.

Tatlo ka tagnaanon nga talamdan sang tinion ang nahatag.  Ang una—“tion, mga tion, kag katunga sa tion”—nagasabat sa pamangkot nga—“ ‘Daw ano bala kalawig tubtub sa katapusan sini nga mga katingalahan?’ ” (Dan. 12:6).  Ang “katingalahan” nagapatuhoy sa mga butang nga nalaragway sang palan-awon sa Daniel 11, nga nagapaathag sing dugang bahin sa Daniel 7 kag 8.  Sa dugang nga pagpat-ud, ang ini nga tinion namitlang sa Daniel 7:25 kag sang ulihi sa Bugna 11:3, Bugna 12:6, 14 kag Bugna 13:5.  Katumbas man ini sang 1,260 ka tuig nga pagdumala sang papasiya, nga naglawig gikan sa A.D. 538 tubtub sa 1798 B.C. kag ang Daniel 11:32-35 nagpatuhoy sa pareho man nga paghingabut nga wala namitlang ang iya sini kalawigon.

Ang duwa pa ka tinion nga namitlang nga amo ang 1,290 kag 1,335 ka mga adlaw nagsabat sa pamangkot nga—“ano bala ang katapusan sang sini nga mga butang?”—ginpamangkot ni Daniel mismo sa tawo nga napanaptan sang lino.  Kag pareho ini sila nga nagsugod sa pagkuha sang “dalayon nga halad” kag pagpahamtang sang “kangil-aran nga nagahimo sing kamingaw” (Dan. 12:11).  Gikan sa leksyon nga nagtoon sang Daniel 8, naton-an naton nga ang “dalayon nga halad” nagapatuhoy sa nagapadayon nga pagpatunga ni Cristo, nga nabuslan sang dimatuud nga sistema sang pagsimba.  Gane, ang ini nga tion sang tagna dapat magasugod sa A.D. 508 sang si Clovis nga hari sang Pransia (France), nakonbertir sa pagtoloohan sang katoliko.  Ang ining impotante nga hitabo nagresulta sang paghiusa sa tunga sang iglesia kag estado, nga nag-impluwensia sa bug-os nga kapanahon sang 500—1500 A.D.  Gane ang 1,290 ka adlaw nagtapos sang 1798, sang gindakop ang Papa sang Roma sa idalum sang pagdumalahan sang hari ka Pransia nga si Napoleon.  Kag ang 1,335 ka adlaw nga amo ang katapusan nga tinion sang tagna nga namitlang sa Daniel, nagtapos sang 1843.  Amo ina ang panahon sang mga sumulunod ni Miller kag pagtoon liwat sang mga tagna sa Bibleya.   Amo yadto ang tion sang paghulat kag paglaum sa nagahilapit nga pagkari ni Jesus.

`Sa bilog nga Daniel makita naton ang duwa ka butang: ang katawhan sang Dios ginhingabut, kag sa ulihi ang katawhan sang Dios nahilway kag naluwas.  Paano ang ini nga kamatuuran makabulig sa aton nga magtinguha sa pagpabilin nga matutum walay sapayan sang aton mga pagtilaw sa kabuhi?`