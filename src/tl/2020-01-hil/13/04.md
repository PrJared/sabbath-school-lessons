---
title: 'Ang Pagkabanhaw'
date: 24/03/2020
---

`Basaha ang Daniel 12:2, 3.  Ano nga hitabo ang iya ginamitlang diri, kag sa pagtalupangod bahin sa kun ano ang aton nahangpan nahanungud sa kamatayon, ngaa tama ka importante para sa aton ang ini nga hitabo?`

Si Daniel posible nga nakahimo sang pinakamaathag nga reperensia sa Daan nga Katipan bahin sa magaabot nga pagkabanhaw.  Kag samtang nagapamalandong kita sa sini nga texto, makatoon gid kita sang pipila ka importante nga mga kamatuuran.  Una, kaangay sa ginapakita sang pagpaangid sa “katulugon”, wala sang immortal nga kalag nga yara sa lawas sang tawo.  Ang tawo isa ka indi pwede mabulag nga paghugpong sang lawas, hunahuna, kag espiritu.  Sa tion sang kamatayon, ang tawo nagauntat sa pagkabuhi kag nagapabilin nga wala sing nahibaloan tubtub sa pagkabanhaw.  Ikaduha, ang aton texto nagapatuhoy sa magaabot nga pagkabanhaw bilang baliskad sa kun ano ang nadolot nga resulta sang sala.  Sa pagkamatuud, ang pinolongan nga ginbadbad bilang”yab-ok sang duta” sa orihinal nga linggwahe sang Daniel 12:2 mabasa ini bilang “duta sang yab-ok.”  Ang ining indi kinaandan nga pagpasunod sang polong nagapadumdum sa Genesis 3:19, ang texto lamang sa bibleya nga kun sa diin ang polong nga “duta” nag-una sa polong nga “yab-ok.”  Nagapahangop ini nga ang ginpahayag nga kamatayon sang pagpakasala ni Adan mabaliskad kag ang kamatayon mawala na.  Kaangay sang nasiling ni Pablo:  “Ang kamatayon ginlamon sa pagdaug” (1 Cor. 15:54).

`Basaha ang Roma 8:18 kag Hebreo 2:14, 15.  Ano ang mga rason kun ngaa nga indi kita dapat mahadluk sa kamatayon?`

Ang kamatayon nagalaglag kag nagatapos sang tanan nga butang diri sa duta.  Apang gintanyagan kita sang saad nga ang kamatayon indi amo ang katapusan nga polong para sa matutum nga mga tumuloo.  Ang kamatayon isa ka nadaug na nga sahe sang kaaway.  Kun si Cristo magahubad na sang gapos sa kamatayon kag magabanhaw sang mga yara sa lulubngan, pagadulaon na niya ang kamatayon.  Karon sarang na kita makatolok sa pihak nga bahin sang umalagi nga kamatuuran sang kamatayon nga amo ang kamatuuran sang kabuhi nga aton mabaton gikan sa Dios paage kay Cristo.  Tungud nga si Miguel “magatindug” (Dan. 12:1), yadtong nasakop sa Iya magatindug man.  Magatindug sila gikan sa “duta sang yab-ok” agud magasilak kaangay sang mga bitoon sa walay katubtuban.

`Sa tunga sang mga kasakit kag mga kabudlayan sa kabuhi, paano kita makakuha sang paglaum kag pagpaumpaw gikan sa saad sang pagkabanhaw nga matabo sa ulihi? Ngaa nga sa pagkamatuud daw wala gid sang bisan ano nga butang nga may kabilinggan?`