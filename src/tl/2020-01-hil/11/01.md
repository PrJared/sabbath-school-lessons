---
title: 'Gikan Sa Inaway Padulong Sa Kadalag An'
date: 07/03/2020
---

### Basaha para sa Pagtoon sini nga Semana
Efeso 6:12, Dan 10,  Esdras 4:1-5, Josue 5:13-15, Bugna 1:12-18,  Colosas 2:15,  Roma 8:37-39.

> <p>Salauluhon nga Texto</p>
> “ ‘Kag nagsiling sia, ‘O lalaki nga hinigugma sing daku, dili 	magkahadluk, ang paghidait mangin-sa imo; magpakabakud kag magpakaisug!’ ”(Daniel 10:19).

Ang Daniel 10 nagpahayag sang nagahingapos nga palanan-awon ni Daniel nga nagpadayun sa kapitulo 11 kag 12.  Nasugiran kita sa pagsugod sini nga ang ini nga palanan-awon nagapatuhoy sa isa ka “dakung inaway” (Dan. 10:1).  Samtang ang Daniel 11 nagsaysay dugang sang pipila ka mga detalye bahin sa sini nga inaway, ang Daniel 10 nagpakita sang iya sini espirituhanon nga kasangkaron kag nagpahayag nga yara sa likod sang inaway sa duta ang isa ka espirituhanon nga konplikto.  Sa aton pagtoon sa sini nga kapitulo, makita naton nga kun kita mangamuyo, nagapakigbahin kita sa sining pangkabilogan nga konplikto sa isa ka pamaage nga may masangkad nga resulta.  Apang wala kita nagaisahanon sa aton pagpakigbato; si Jesus ang nagaatubang sang inaway batok kay Satanas para sa aton.  Maton-an naton nga ang inaway nga aton ginapasakopan indi batok sa tawhanon nga gahum kundi sa gahum sang kadulum.

Kaangay sang nasulat ni apostol Pablo mga ginatos katuig pagkatapos sang kapanahonan ni Daniel: “Kay kita indi nagapakig-away batok sa unud kag dugo, kondi batok sa mga punoan, batok sa mga kagamhanan, batok sa mga manugdumala sang kalibutan sining kadudulman karon, batok sa espirituhanon nga mga kabon sang kalautan sa langitnon nga mga duug” (Efeso 6:12).  Sa ulihi, ang aton kadalag-an sa sini nga inaway nasandig sa kay Jesus, nga Sia lamang ang nakaperde kay Satanas paage sa kruz.

_*Ton-e ang leksyon sini nga semana sa paghanda para sa Inugpahuway, Marso 14._