---
title: 'Apat Ka Sapat'
date: 16/02/2020
---

`Basaha ang Daniel 7.  Ano ang kaundan sang napakita kay Daniel, kag nahanungud bala sa ano ang palanan-awon?`

Ang kada sapat nga napakita kay Daniel nagaangut sa tagsa ka bahin sang larawan nga napakita kay Nabocodonosor, apang mas detalyado ang napahayag nahanungud sa tagsa ka ginharian.  Daw ano ka makagalanyat nga ang mga tinuga nga nagasimbolo sa pagano nga mga pungsud mga dimatinlo tanan nga sahe sang kasapatan.  Subong man, magluwas sa ikaapat nga sapat, ginlaragway ni Daniel ang mga kasapatan sa kaanggid sang mga kilala naton nga mga tinuga.  Gane, ang mga kasapatan indi palagpat nga mga simbolo, bangud nga ang kada isa sa ila may yara mga kinaiya ukon punto bahin sa pipila ka aspeto sang ginharian nga ila ginarepresentahan.

Leon: ang leon isa ka pinakanagakaego nga representasyon sang Babilonia.  Ang leon nga may pakpak nadekorar sa mga pader sang palasyo kag iban pa nga mga binuhatan sang sining sa Babilonia.  Ang leon nga nalaragway sa palanan-awon sang ulihi gingabutan sang iya pakpak, ginpatindug kaangay sang isa ka tawo, kag nag-angkon sang tagiposoon sang tawo.  Ang ini nga proseso nagasimbolo sa pagka-usmod sang Babilonia sa idalum sang iya sini ulihi nga mga hari.

Oso: Ang Oso nagarepresentar sa Media-Persia nga ginharian.  Ang kamatuuran nga ginpatindug ini sa isa ka luyo nagapakita sa pagkalabaw sang Persia sa Media.  Ang tatlo ka gusok sa tunga sang iya mga ngipon nagasimbolo sang tatlo ka dalagku nga mga ginharian nga nadaug sang Media-Persia nga ginharian:  Ang Lydia, Babilonia, kag Egipto.

Leopardo.  Ang madasig nga leopard nagarepresentar sa ginharian sang mga Griego nga napundar ni Alexander the Great.  Ang apat ka mga pakpak nagpadasig pagid sa sini nga sapat, nagakaego nga representation para kay Alexander, nga sa pipila lamang ka tinuig napaidalum niya sa iya pagdumalahan ang bug-os nga kalibutan.  

Ang Makakulugmat kag Makalilisang nga Sapat: Samtang nga ang nauna nga mga tinuga nangin kaangay lamang sang sapat nga namitlang, ang ini ya nga sapat sia gid mismo sa iya kaugalingon.  Kun sayoron, ang nauna ginlaragway bilang “kaangay” sang sia ka leon ukon “kaangay” sang isa ka oso, apang ang ini nga sapat wala nalaragway nga kaangay sang bisan ano.  Ang ining madamo sing sungay nga sapat makita man nga mas mapintas kag mabangis sang sa nauna.  Bangud sina, nagakaego gid ini nga representasyon para sa pagano nga Roma, nga nagpangdaug, nagdumala, kag nagtapak sa kalibutan nga may tiil nga salsalon. 

`Tanan ining linibo ka mga tinuig nga kasaysayan sang tawo nag-abot kag nawala, kaangay gid sa kun ano ang natagna.  Ano nga pagpaumpaw ang imo makuha gikan sa paghibalo nga labaw sa tanan nga kinagubot, kagamo, kag mga inaway, ang Dios nagadumala gyapon?  Ano ang matudlo sini sa aton nahanungud sa pagkamasaligan sang Kasulatan?`