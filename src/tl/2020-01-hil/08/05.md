---
title: 'Ang Pag Abut Sang Anak Sang Tawo'
date: 19/02/2020
---

`Basaha ang Daniel 7:13.  Sin-o ang Anak sang tawo diri, kag paano mo Sia malaragway? (tan-awa man ang Marcos 13:26, Mateo 8:20, Mat. 9:6, Lucas 9:26, Luc. 12:8.)`

Sang napahamtang na ang paghukom, isa ka importante nga imahin ang nagsulod sa senario: ang Anak sang Tawo.  Sin-o Sia? Una, ang Anak sang Tawo nagpakita bilang isa nga langitnon ang imahin.  Apang suno sa ginapahangup sang pagtawag sa Iya, may tawhanon man sia nga kinaiya.  Kun sayoron, isa Sia ka langitnon—kag tawhanon nga Persona nga nagkari sa paghimo sang isa ka aktibo nga katungdanan sa paghukom.  Ikaduha, ang Anak sang Tawo nga Nagkari upod sa mga panganud sang langit isa ka kinaandan nga imahin sang Ikaduha nga Pagkari sa Bag-o nga Katipan.  Apang, sa Daniel 7:13, ang Anak sang tawo wala nalaragway bilang nagkari gikan sa langit pakadto sa duta, kundi nga nagsaylo lang gikan sa isa ka duug sa langit pakadto sa isa agud makapakita sa atubangan sang isa nga Dumaan sang mga Adlaw.  Ikatatlo, ang paglaragway sa Anak sang Tawo nga nag-abut upod sa mga panganud sang langit nagatugda sang isa ka makita nga pagpahayag sang Ginoo.  Apang ang ini nga imahin nagapadumdum man sa mataas nga sacerdote nga samtang ginapalibutan sang panganud sang incienso, nagasulod sa Labing Balaan nga Hulut sa Adlaw sang Katumbasan agud maghimo sang pagpaputli sa sanctuario.

Ang Anak sang tawo isa man ka dungganon nga imahin.  Nagabaton Sia sang “pagbulut-an kag himaya kag ginharian” kag “ang tanan nga katawhan, pungsud, kag hinambalan magaalagad sa Iya” (Dan. 7:14).  Ang polong nga “magaalagad” mabadbad man bilang “magasimba.”  Makita ini sang 9 ka beses sa kapitulo 1—7 (Dan. 3:12, 14, 17, 18, 28;  Dan. 6:16, 20;  Dan. 7:14, 27) kag nagapaalinton sang ediya bahin sa paghatag sang pagpadungug sa isa ka Dios.  Gane, bilang resulta sang pagtinguha sa pagbaylo sang kasogoan sang Dios, ang relihiyoso nga sistema nga ginrepresentahan sang gamay nga sungay nagdagta sang pagsimba nga napatuhoy lamang sa Dios.  Ang paghukom nga nalaragway diri nagapakita nga ang matuud nga pagsimba mapasag-uli sa ulihi.  Ang sistema sa pagsimba nga napahamtang sang papa sa Roma, upod ang iban pa nga mga elemento sini, nagbutang sang makasasala nga tawo bilang manugpatunga sa tunga sang Dios kag mga tawo.  Si Daniel nagpakita nga ang manugpatunga lamang nga may ikasarang sa pagrepresentar sang katawhan sa atubangan sang Dios amo ang Anak sang Tawo.  Kaangay sang napamolong sa Bibleya, “Kay may isa ka Dios, kag may isa ka manugpatunga sa Dios kag sa mga tawo, ang tawo nga si Cristo Jesus” (1 Tim. 2:5).

`Gikan sa tanan nga aton nabasa sa Bibleya nahanungud sa kabuhi kag karakter ni Jesus, ngaa nga tama ka makapaumpaw ang paghibalo nga tuman Sia ka importante sa paghukom nga nalaragway diri?`