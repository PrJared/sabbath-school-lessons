---
title: 'Ang Gamay Nga Sungay'
date: 17/02/2020
---

`Basaha ang Daniel 7:7, 8, 19-25.  Sin-o ang gamay nga sungay nga nagtuhaw gikan, kag nagapabilin nga kabahin sang ikaapat nga sapat?`

Aton naton-an kagapon nga ang mabangis nga sapat nga may napulo ka sungay nga nagdumala sa kalibutan nga may kapintas nagarepresentar sang pagano nga Roma.  Karon dapat naton talupangdon ang gamay nga sungay kag ang gahum nga iya sini ginarepresentahan.  Kaangay sang napakita sa palanan-awon, ang ikaapat nga sapat may napulo ka sungay, nga kun sa diin ang tatlo ka sungay gingabut agud mahatagan sang duug ang gamay nga sungay.  Ang ini nga sungay may mata sang tawo kag nagapamolong sang “dalagku nga mga polong” (Dan. 7:8).  Maathag nga ang gamay nga sungay naggwa gikan sa ginharian nga ginrepresentahan sang makasiligni nga sapat, nga amo ang pagano nga Roma.  Sa isa ka paage, ang sungay nagpasangkad ukon nagpadayun sang pipila ka kinaugali sang pagano nga Roma.  Isa lamang ini ka ulihi nga bahin sang pareho man nga gahum.  

Nakita ni Daniel nga ang ining isa pa ka sungay nagpakig-away batok sa mga balaan.  Ang manugtunda nagpaathag sa iya nga ang ini nga sungay isa ka hari nga magahimo sang tatlo ka indi tugut nga binuhatan:  (1) Pagpamolong sia sang dalagku nga mga polong batok sa Labing Mataas, (2) Hingabuton niya ang mga balaan sang Labing Mataas, (3) magatinguha sia sa pagbaylo sang tion kag kasogoan.  Kag bilang resulta, ang mga balaan gintugyan sa iya mga kamut.  Sunod, ang manugtunda nagpahayag bahin sa kalawigon sang buluhaton sang gamay nga sungay: isa ka tion kag mga tion kag katunga sang tion.  Sa sini nga halimbawa sang tagnaanon nga pinolongan, ang polong nga tion nagakahulugan sang “tuig,” kag gane ang polong nga mga tion nagakahulugan sang mga tuig, duwa ka bahin sini:  “duwa ka tuig.”  Gane, isa ini ka tagna nga nagalawig sang tatlo kag tunga sa tuig, nga suno sa prinsipyo nga ang isa ka adlaw isa ka tuig, nagapakita ini sang kalawigon nga 1,260 ka mga tuig.  Sa sini nga tion ang gamay nga sungay magahimo sang pag-atake batok sa Dios, hingabuton niya ang mga balaan, kag tinguhaan nga baylohan ang kasogoan sang Dios.

`Basaha ang 2 Tesalonica 2:1-12.  Ano ang magkapareho nga yari diri sa tunga sang  pagkamalinapason sang tawo kag sang gamay nga sungay?  Ano nga gahum ang sa aton ginapatihan nga ginatumod sini, kag ngaa? Ano lamang nga gahum ang nagtuhaw gikan sa pagano nga Roma, apang nagpabilin nga kabahin sang Roma?, isa ka gahum nga nagsangkad gikan sa pagano nga Roma tubtub sa katapusan sang kalibutan, nagakahulugan nga yari pa ini gyapon subong.`