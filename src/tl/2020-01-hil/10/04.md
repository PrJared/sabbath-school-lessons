---
title: 'Ang Kabilihanan Sang Pagpatunga'
date: 03/03/2020
---

`Basaha ang Daniel 9:5-13.  Ano ang importansia nahanungud sa kamatuuran nga si Daniel permi nagasiling nga “kita” nakahimo sang sayop, sa bagay nga nagalakip sang iya kaugalingon sa kasal-anan nga nagdolot sang kalamidad sa ila pungsud?`

Ang pangamuyo ni Daniel isa lang sa tunga sang iban pa nga kinahanglanon nga mga pangamuyo para sa pagpatunga nga makita sa Bibleya.  Ang kaangay sina nga pangamuyo nagtandug sa tagiposoon sang Dios, naglikaw Sia sa pagpatuman sang paghukom kag sa baylo sini naghatag Sia sang kaluwasan gikan sa mga kaaway.  Sang handa na ang Dios nga laglagon ang bug-os nga pungsud sang mga Judio, ang pagpatunga ni Moises nagpugong sang Iya kamut (Exodo 32:7-14, Num. 14:10-25).  Bisan pa nga ang grabe nga tig-ilinit nagahana na nga maglaglag sang duta, ginsabat sang Dios ang pangamuyo ni Elias kag Iya ginpaulan agud maulian ang duta (2 Hari 18).

Kun kita magpangamuyo para sa mga myembro sang aton pamilya, mga abyan, kag iban pa nga katawhan ukon mga sitwasyon, ang Dios nagapamati sang aton mga pangamuyo kag sarang makapatunga.  Kun kis-a mahimo nga mangin malawig para masabat ang pangamuyo, apang makasiguro kita nga wala nagakalipat ang Dios sa kinahanglanon sang Iya mga kaanakan (tan-awa ang Santiago 5:16).

Sa sini nga sitwasyon, si Daniel naghimo sang katungdanan sang isa ka arbiter ukon manugpatunga, sa tunga sang Dios kag sang katawhan.  Gikan sa iya pagtoon sang mga Kasulatan, narealisar sang manalagna kun daw nangin ano ka makasasala ang katawhan sang ila ginlapas ang kasogoan sang Dios kag nagdumili sa pagpamati sa mga paandam sang Dios.  Gane, sa pagkilala sang ila malala nga kondisyon sa espiritwal, si Daniel nagpangamuyo para sa pag-ayo kag pagpatawad.  Apang ang manalagna nagkabig man sang iya kaugalingon nga pareho sa iya katawhan.  Sa pipila ka mga aspeto si Daniel naglaragway sa katungdanan ni Cristo bilang aton manugpatunga (Juan 17).  Apang, may isa ka daku nga kinalain: si Cristo “wala sing sala” (Heb. 4:15) kag gane wala Sia nagakinahanglan sang pagtuad sa personal nga sala ukon magdolot sang halad para sa personal nga kapatawaran (Heb. 7:26, 27).  Apang ginkabig Niya ang Iya kaugalingon upod sa mga makasasala sa isa ka pinasahe nga paage: “Sia nga wala makakilala sing sala ginhimo Niya nga nanginsala tungud sa aton, agud nga kita manginpagkamatarung sang Dios sa Iya” (2 Corinto 5:21).

`Kun imo tiponon sing tingob ang tanan nga maayo, balaan, dungganon kag mahigugmaon nga yara sa tawo kag epresentar ini sa mga manugtunda sang Dios bilang may bahin para sa kaluwasan sang tawo ukon merito, ang ini nga proposisyon pagasikwayon bilang isa ka pagrebelde.”—Ellen G. White, Faith and Works, p. 24.  Ano ang matudlo sa aton sang sini nga mga polong nahanungud sang aton pagkakinahanglan sang isa ka manugpatunga para sa aton kaugalingon?`