---
title: 'Isa Ka Pangabay Para Sa Grasya'
date: 02/03/2020
---

`Basaha ang Daniel 9:3-19.  Sa ano nga rason nga si Daniel naghimo sang iya pangabay para sa kaluoy?`

Dapat naton talupangdon sing pinasahe ang pila ka mga punto sa sini nga pangamuyo.

Una, wala sa pangamuyo ni Daniel nga namangkot sia para sa bisan ano nga sahe sang pagpaathag para sa mga kalamidad nga natabo sa mga Judio.  Nakahibalo na sia sang rason.  Sa pagkamatuud, ang daku nga bahin sang pangamuyo nagaunod sang pagpadumdum mismo ni Daniel sang rason: “wala kami magtuman sang tingug sang Ginoo nga amon Dios sa pagkalat sa iya mga kasogoan, nga ginbutang niya sa atubangan namon paagi sa iya mga alagad nga mga manalagna” (Dan. 9:10).  Ang katapusan nga tion nga nakita naton si Daniel nga nagkinahanglan sang paghangup sa isa ka butang yara sa katapusan nga bahin sang Daniel 8, sang nagsiling sia nga wala niya nahangpan ang palanan-awon bahin sa 2,300 ka kahaponon kag kaagahon (tan-awa ang Dan. 8:27).

Ang ikaduha nga punto amo nga ang ini nga pangamuyo isa ka pagpangabay para sa grasya sang Dios kag sa Iya kabubut-on nga patawaron ang Iya katawhan bisan pa nga nakasala sila kag nakahimo sang kalautan.  Sa isa ka bahin, makita naton diri ang isa ka gamhanan nga larawan sang maayong balita, sang makasasala nga katawhan nga wala sing ikasarang sa ila kaugalingon, walay sapayan nagpangita sang grasya nga indi sila takus sa pagbaton kag pagpatawad nga wala nila napangabudlayan.  Indi bala ini isa ka ehemplo nga kun sa diin amo kita sini sa atubangan sang Dios?

`Basaha ang Daniel 9:18, 19.  Ano ang iban pa nga rason nga nahatag ni Daniel para sabton sang Ginoo ang iya pangamuyo?`

Ang isa pa ka aspeto sang pangamuyo ni Daniel takus nga talupangdon: ang pangabay para sa pagpasidungug sa ngalan sang Dios.  Kun sayoron, ang pangamuyo wala nabuyok paage sa personal nga kaayohan ni Daniel ukon sang iya katawhan, kundi para sa Dios (Dan. 9:17-19).  Sa iban pa nga pinolongan, ang pangabay dapat pamatian tungud nga ang ngalan sang Dios pagapasidunggan.

`Basaha ang 2 Hari 19:15-19.  Sa ano nga paage nga ang pangamuyo ni Ezequias nagkaanggid sa pangamuyo ni Daniel?  Ano ang ginahambal sang Mateo 5:16 nahanungud kun paano man kita makahimaya sa Dios?`