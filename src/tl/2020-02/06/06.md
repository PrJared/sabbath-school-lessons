---
title:  Bakit Mahalaga Ang Interpretasyon
date:  07/05/2020
---

`Basahin ang Nehemias 8:1-3, 8. Bakit napakaimportante sa atin ng isang malinaw na pag-unawa sa Kasulatan, hindi lamang bilang mga indibidwal kundi bilang isang iglesia?`

Ang tanong tungkol sa kaligtasan at kung paano tayo maliligtas ang pinakamahalagang tanong sa Biblia. Matapos ang lahat, ano pa ang mahalaga sa katagalan? Ano ang mabuti, gaya ng sinabi sa atin mismo ni Jesus kung makamit natin ang lahat na inaalok ng mundo at mapahamak ang sarili nating mga kaluluwa (Mateo 16:26)?

Ngunit para malaman kung ano ang itinuturo ng Biblia tungkol sa kaligtasan, labis itong depende sa ating interpretasyon. Kung magkamali tayo sa pagbasa at pagkaunawa ng Biblia, malamang na magkakaroon tayo ng mga maling mga konklusyon, hindi lamang sa pag-unawa ng kaligtasan kundi sa lahat ng itinuturo pa ng Biblia. Sa katunayan, kahit na sa panahon ng mga apostol, nakapasok na ang mga maling teolohikal na aral sa iglesia, walang dudang tinukuran ito ng mga maling interpretasyon ng Kasulatan.

`Basahin ang 2 Pedro 3:15, 16. Ano ang sinasabi nito sa atin tungkol sa kung gaano kahalaga ang isang tamang pagbabasa ng Kasulatan?`

Sa katunayan, tayo ay isang bayan ng Aklat, na gustong mamuhay sa pamamagitan ng Biblia at ng Biblia lamang—at wala tayong iba pang mapagkakatiwalaang mapagkukunan tulad ng tradisyon, mga kredo, o kapangyarihan ng pagtuturo ng iglesia upang bigyang-kahulugan ang Biblia para sa atin—kung gayon ang isyu ng tamang pagbibigay-kahulugan ng Biblia ay napakahalaga dahil mayroon lamang tayong Biblia na magsasabi sa atin kung ano ang dapat nating paniwalaan at kung paano tayo mabubuhay.

Mahalaga ang isyu ng interpretasyon ng Kasulatan sa teolohiko at kalusugan ng misyon ng iglesia. Kung walang tamang interpretasyon ng Biblia, walang pagkakaisa ng doktrina at aral, kaya walang pagkakaisa ng iglesia at ng ating misyon. Ang isang mali at binaluktot na teolohiya ay hindi maiiwasang humantong sa isang kulang at magulong misyon. Pagkatapos ng lahat, kung mayroon tayong mensaheng ibibigay sa mundo ngunit nalilito sa kahulugan ng mensahe, gaano kahusay natin maipahahayag ang mensaheng iyon sa mga taong nangangailangang makarinig nito?

`Basahin ang mga Mensahe ng Tatlong Anghel sa Apocalipsis 14:6-¬12. Ano ang mga teolohikong isyu dito, at bakit napakahalaga sa ating misyon ng tamang pag-unawa sa mga ito?`