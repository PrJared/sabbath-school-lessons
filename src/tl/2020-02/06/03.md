---
title:  Pagsasalin At Interpretasyon
date:  04/05/2020
---

Isinulat ang Biblia sa mga sinaunang wika: ang Lumang Tipan ay isinulat karamihan sa Hebreo, na may ilang mga sipi sa Aramaiko, habang ang Bagong Tipan ay isinulat sa Koine Greek. Ang karamihan ng populasyon sa mundo ngayon ay hindi nagsasalita at nagbabasa ng sinaunang mga wika. Samakatuwid, kailangang isalin ang Biblia sa iba't ibang modernong wika.

Subalit, tulad ng alam ng sinumang mahusay na tagasalin, ang bawat pagsasalin ay laging nagsasangkot ng ilang uri ng pagpapakahulugan. Ang ilang mga salita sa isang wika ay walang eksaktong katumbas sa iba. Ang sining at kasanayan ng maingat na pagsasalin at pagkatapos ang pagbibigay-Â¬kahulugan ng mga teksto ay tinatawag na "hermeneutics."

`Basahin ang 1 Corinto 12:10,  1 Corinto 14:26, Juan 1:41, 9:7, Gawa 9:36, at Lucas 24:27. Sa lahat ng mga talatang nasa itaas, nakikita natin ang ideya ng pagpapaliwanag at pagsasalin. Sa Lucas 24:27 kahit na si Jesus ay nangailangang ipaliwanag ang kahulugan ng Kasulatan sa mga alagad. Ano ang sinasabi nito sa atin tungkol sa kahalagahan ng interpretasyon?`

Ang salitang Griyego na hermeneuo, kung saan nagmula ang ating salitang hermeneutics (biblical interpretation), ay kinuha mula sa Griyegong diyos na si Hermes. Itinuturing si Hermes na isang sugo at mensahero ng mga diyos, at dahil dito ay responsable siya para sa iba pang mga bagay, gaya ng pagsasalin ng mga banal na mensahe para sa mga tao.

Ang mahalagang punto para sa atin tungkol sa hermeneutics ay malibang basahin natin ang mga orihinal na wika, ang tanging daan natin sa mga teksto ay sa pamamagitan ng mga pagsasalin. Sa kabutihang palad, maraming mga salin ang gumagawa ng isang mahusay na trabaho ng paghahatid ng mahahalagang kahulugan. Hindi na natin kailangang malaman ang orihinal na wika upang maintindihan ang mga napakahalagang katotohanang ipinahayag sa Kasulatan, kahit na ang lingguwistikang kaalaman ay maaaring maging kapaki-pakinabang. Ngunit, kahit na may mahusay na pagsasalin, mahalaga pa rin ang tamang interpretasyon ng mga teksto, gaya ng nakita natin sa Lucas 24:27. Iyan ang pangunahing layunin ng mga hermeneutics: upang ihatid ang tumpak na kahulugan ng mga teksto ng Biblia at upang matulungan tayong malaman kung paano magagamit nang maayos ang turo ng teksto sa ating buhay ngayon. Gaya ng ipinakita ng teksto ng Lucas sa itaas, ginawa ito ni Jesus para sa Kanyang mga tagasunod. Isipin kung anong kagandahan kung si Jesus mismo ang magpapaliwanag ng mga talata ng Biblia para sa iyo!

`Maraming tao ang nakakabasa mula sa iba't ibang mga pagsasalin, ngunit marami rin ang hindi. Anuman ang mga pagsasalin na kailangan mong gawin, bakit mahalagang pag-aralan ang Salita nang may panalangin at hangaring sundin ang mga turo nito?`