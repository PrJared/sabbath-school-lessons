---
title:  Bakit Kailangan Ang Interpretasyon
date:  02/05/2020
---

### Basahin Para sa Pag-aaral sa Linggong Ito
Lucas 24:36-45; 1 Corinto 12:10; 1 Corinto 14:26; Gawa 17:16-32; Juan 12:42, 43.

> <p>Talatang Sauluhin</p>
> " At kung walang pananampalataya ay hindi maaaring kalugdan ng Diyos, sapagkat ang sinumang lumalapit sa kanya ay dapat na sumasampalatayang may Diyos at siya ang tagapagbigay-gantimpala sa mga masigasig na humahanap sa Kanya "  (Hebreo 11:6).

Ang basahin ang Biblia ay nangangahulugan din na bigyang-kahulugan ito. Ngunit paano natin ito ginagawa? Anong mga prinsipyo ang ginagamit natin? Paano tayo, halimbawa, nakikitungo sa iba't ibang uri ng mga sinulat na matatagpuan natin doon? Halimbawa, isa bang talinghaga ang talatang binabasa natin, isa bang panaginip na may simbolo ng propesiya, o isa bang makasaysayang kuwento? Ang desisyon sa ganitong mahalagang tanong sa konteksto ng Kasulatan ay nagsasangkot ng pagbibigay ng kahulugan nito.

Kung minsan, ginagamit ng ilang tao ang Biblia bilang isang banal na orakulo: simpleng binubuksan ang Biblia upang humanap ng isang talata sa Biblia na inaasahan nilang magbibigay ng patnubay. Ngunit ang pag-uugnay ng mga sipi sa Biblia nang sapalaran kung nasumpungan nila ito ay maaaring humantong sa mga kakaiba at maling konklusyon.

Halimbawa, kung iniwan ng isang lalaki ang kanyang asawang babae para sa ibang babae, ang asawang babae ay tatanggap ng malaking kaaliwan sa susunod na teksto: "Maglalagay ako sa iyo at sa babae ng pagkapoot sa isa't isa" (Genesis 3:15). Siya ay kumbinsido, batay sa talatang iyon, na hindi magtatagal ang relasyon ng kanyang asawa!

Anumang tekstong walang konteksto ay mabilis na nagiging isang dahilan para sa sariling panukala at kaisipan. Samakatuwid, may isang malaking pangangailangan para sa atin na hindi lamang basahin ang Biblia kundi ipaliwanag ito nang tama.