---
title:  Mga Palagay
date:  03/05/2020
---

`Basahin  ang Lucas 24:36-45. Ano ang pumigil sa mga alagad, na alam na alam ang Banal na Kasulatan, mula sa pagkaunawa sa tunay na kahulugan ng Salita ng Diyos, kahit na nasa harapan nila ang mga pangyayaring hinulaan dito?`

Walang lumalapit sa teksto ng Kasulatan na may blangkong isipan. Bawat mambabasa, bawat mag-aaral ng Banal na Kasulatan, ay lumalapit sa Biblia na may partikular na kasaysayan at personal na karanasang hindi maaaring hindi makaaapekto sa proseso ng interpretasyon. Kahit ang mga alagad ay may mga sariling partikular na ideya kung sino ang Mesiyas at kung ano ang dapat Niyang gawin, batay sa mga inaasahan ng kanilang mga panahon. Pinipigilan ng kanilang matitibay na paniniwala ang isang mas malinaw na pag-unawa sa teksto ng Biblia, na tumutulong na ipaliwanag kung bakit hindi nila madalas na maunawaan si Jesus at ang mga pangyayaring nakapalibot sa Kanyang buhay, kamatayan, at muling pagkabuhay.

Lahat tayo ay may maraming pinanghahawakang mga paniniwala tungkol sa mundong ito, tungkol sa tunay na katotohanan, tungkol sa Diyos, at sa iba pa, na ipinapalagay natin o tinatanggap—kahit na hindi sinasadya o di-sinasadya¬ kapag binibigyang-kahulugan natin ang Biblia. Walang lumalapit sa teksto ng Biblia na walang laman ang isipan. Halimbawa, kung inaalis ng pananaw ng isang tao sa mundo ang anumang sobrenatural na pamamagitan ng Diyos, hindi mababasa at mauunawaan ng taong iyon ang Kasulatan bilang isang totoo at maaasahang ulat sa kung ano ang ginawa ng Diyos sa kasaysayan, kundi labis na kakaiba itong ipapaliwanag kumpara sa isang taong tumatanggap ng reyalidad ng sobrenatural.

Hindi maaaring ganap na tanggalin ng mga interpreter ng Biblia ang kanilang mga sarili mula sa kanilang nakaraan, kanilang mga karanasan, mga nanatiling ideya, at mga pangunahing diwa at opinyon. Ang lubos na neutralidad, o ganap na kawalang-kinikilingan, ay hindi maaaring makamit. Ang pag-aaral ng Biblia at pagmumuni-muni sa teolohiko ay laging nangyayari ayon sa dating nalalaman tungkol sa likas na katangian ng mundo at sa likas na katangian ng Diyos.

Ngunit ang mabuting balita ay may kakayahang buksan at iwasto ng Banal na Espiritu ang ating mga limitadong pananaw at inaakala kapag binabasa natin ang mga salita ng Banal na Kasulatan na may bukas na isip at tapat na puso. Paulit-ulit na pinatutunayan ng Biblia na ang mga taong may iba't ibang mga pinagmulan ay naunawaan ang Salita ng Diyos at pinapatnubayan tayo ng Espiritu Santo "sa lahat ng katotohanan" (Juan 16:13).

`Ano ang ilan sa mga dati mong palagay tungkol sa mundo? Sa anong mga paraan mo maaaring isuko ang lahat ng mga ito sa Salita ng Diyos upang mahubog ng Salita mismo ang iyong mga ideya upang maging higit na kaayon ng katotohanang itinuturo ng Biblia?`