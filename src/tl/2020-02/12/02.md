---
title:  Mga Posibleng Dahilan Para Sa Maliwanag Na Pagkakasalungatan
date:  14/06/2020
---

`Basahin  ang 2 Timoteo 2:10-15. Pinapayuhan ni Pablo si Timoteo na maging masigasig at maging "tumpak sa paghawak ng salita ng katotohanan." Anong mahalagang mensahe ang ibinibigay niya sa ating lahat dito?`

Walang maingat at tapat na estudyante ng Banal na Kasulatan ang tatanggi sa katotohanang may mga bagay sa Biblia na mahirap maunawaan. Hindi dapat bumagabag sa atin ang sitwasyong ito. Sa katunayan, dapat na asahan ang pagkasama ng mga paghihirap na iyon. Pagkatapos ng lahat, tayo ay mga nilalang na di-sakdal at may hangganan, at walang sinumang tao ang may malawak na kaalaman sa bawat panig ng pag-aaral, at lalo na sa mga banal na bagay. Samakatuwid, kapag sinubukang pagsikapang maintindihan ng mga walang pinag-aralan at may hangganang tao ang karunungan ng walang-hanggang Diyos ng Kasulatan, tiyak na magkakaroon ng ilang paghihirap. Gayunman, ang gayong kahirapan sa pag-unawa sa mga aral ng Biblia ay hindi nagpapatunay na hindi totoo ang pinatutunayan ng Biblia.

Ang mga nagbabalewala sa turo ng Biblia tungkol sa pahayag at inspirasyon ng Diyos ay madalas na ipinapahayag na ang mga mahirap unawain na ito ay mga magkakasalungat at mga pagkakamali. Sapagkat para sa kanila ang Biblia ay higit pa o basta lamang isang aklat ng tao, naniniwala silang dapat maglaman ang Biblia ng mga di-kasakdalan at mga kamalian. Sa gayong pag-iisip, madalas na walang seiyosong pagtatangkang maghanap ng paliwanag na binibigyang konsiderasyon ang pagkakaisa at pagiging maaasahan ng Kasulatan na bunga ng banal na inspirasyon nito. Ang mga taong nagsisimulang magduda sa mga unang pahina ng Kasulatan, ang kuwento ng Paglalang (halimbawa), ay maaaring dalhin sa pag-aalinlangan at kawalang-katiyakan sa natitirang bahagi ng Kasulatan.

Ang ilang mga pagkakaiba sa Kasulatan ay maaaring dahil sa mga maliit na pagkakamali ng mga tagakopya o tagasalin. Sinabi ni Ellen White: "seryosong tumitingin ang ilan sa atin at nagsasabing, 'Hindi ba ninyo iniisip na maaaring may ilang pagkakamali sa mga tagakopya o sa mga tagasalin?' Maaaring mangyari ang lahat ng ito, at ang kaisipang napakakitid na mag¬alinlangan at matitisod sa posibilidad o probabilidad na ito ay magiging handa sa pagkatisod sa mga misteryo ng Inspiradong Salita, sapagkat hindi kayang makita ng kanilang mga mahinang pag-iisip ang mga layunin ng Diyos. Oo, madali silang matisod sa mga malinaw na katotohanan na madalas tinatanggap ng karaniwang isipan, at makilala ang Banal, at kung saan malinaw at maganda ang pagsasalita ng Diyos, na puno ng kaibuturan at katabaan. Hindi magdudulot ng problema ang lahat ng mga pagkakamali sa isang kaluluwa, o maging sanhi ng pagkatisod ninuman, na hindi gagawa ng kahirapan mula sa pinakamalinaw na inihayag na katotohanan."—ElIen G. White, SELECTED MESSAGES, book 1, p. 16.

`Bakit napakahalagang basahin natin ang Biblia na may diwa ng kapakumbabaan at pagpapasakop?`