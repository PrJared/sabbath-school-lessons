---
title:  Determinasyon At Pagtitiyaga
date:  17/06/2020
---

`Basahin ang Galacia 6:9. Habang nagsasalita si Pablo dito tungkol sa ating pagtitiyaga sa paggawa ng mabuti sa iba, kinakailangan ang ganitong saloobin kapag nahaharap tayo sa mahihirap na tanong. Bakit mahalaga ang determinasyon at pagtitiyaga sa paglutas ng mga problema?`

Laging nangangailangan ng tibay ang totoong tagumpay. Ang masyadong madali nating nakukuha ay kadalasang hindi natin masyadong napapahalagahan. Nagbibigay sa atin ang mahihirap na talata sa Biblia ng pagkakataong itakda ang ating mga isipan upang magsaliksik, at ang detenninasyon at pagtitiyaga sa ating paghahanap ng solusyon ay nagpapakita kung gaano kahalaga ang isyu para sa atin. Ang lahat ng oras na ginugugol natin sa pag-aaral ng Biblia upang matuklasan ang kahulugan at mensahe nito ay mabuting panahong ginugol. Marahil ang karanasan ng masigasig na pagsasaliksik ng Kasulatan para sa isang sagot, kahit na sa mahabang panahon, ay magiging isang higit na pagpapala kaysa solusyon sa problema kung makikita natin ito sa huli. Pagkatapos ng lahat, kapag natagpuan na natin ang isang solusyon sa isang nakakayamot na problema, nagiging napakahalaga nito sa atin.

Ang katotohanan na hindi mo mabilis na malulutas ang mahirap na talata ay hindi nagpapatunay na hindi ito malulutas. Kapansin-pansing madalas nating nakakaligtaan ang maliwanag na katotohanáng ito. Marami ang, kapag nakasalubong ng isang kahirapan sa Biblia, at binigyan ito ng kaunting pag¬-iisip at nakakakita na walang posibleng solusyon, ay kaagad na tumatalon sa konklusyon na hindi malulutas ang problema. Nagsisimula nang kwestyunin ng iba ang pagiging katiwa-tiwala ng Biblia sa pangkalahatan. Ngunit hindi natin dapat kalimutan na may maaaring isang napakadaling solusyon kahit na hindi ito nakikita ng ating limitadong makataong karunungan o kamangmangan. Ano ang iisipin natin sa isang baguhan sa algebra na, sinusubukang walang saysay sa loob ng kalahating oras na lutasin ang isang mahirap na problema, ay ipinahayag na walang posibleng solusyon sa problema dahil hindi niya makita ang sagot? Totoo rin ito sa atin sa ating pag-aaral ng Biblia.

Kapag sinasalungat ng ilang mga mahihirap na talata kahit na ang iyong pinakamalakas na pagsisikap upang malutas ang mga ito, itabi ang mga ito ng ilang sandali, at pansamantala, gawin kung ano ang malinaw na ipinakita sa iyo ng Diyos. Nakukuha lamang ang ilang espirituwal na pananaw matapos na maging handa tayong sumunod at gumawa ng mga bagay na sinabi na ng Diyos. Kaya maging matiisin at matiyaga sa iyong pag-aaral ng Biblia. Sabagay, ang pagtitiis ay isang katangian ng mga mananampalataya sa katapusan ng panahon (tingnan ang Apocalipsis 14:12).

`Ano ang matututunan natin mula sa ibang mga taong masigasig at matiyagang pinag-aralan ang mahihirap na mga talata sa Biblia? Paano natin mahihikayat ang iba na huwag magsawa sa kanilang paghahanap ng katotohanan? Bakit hindi tayo dapat matakot kapag nakatagpo tayo ng mahirap na talata sa Kasulatan?`