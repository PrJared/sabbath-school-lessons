---
title:  Harapin Ang Mga Kahirapan Ayon Sa Banal Na Kasulatan At Laging Manalangin
date:  18/06/2020
---

`Basahin ang Gawa 17:11, Gawa 8:35, at Gawa 15:15, 16. Ano ang ginawa ng mga apostol at mga miyembro ng unang iglesia nang humarap sila sa mahihirap na tanong? Bakit ang Kasulatan ang pinakamagandang pagkukunan para sa sarili nitong interpretasyon?`

Matatagpuan pa rin sa mismong Biblia ang pinakamahusay na solusyon sa mga suliranin sa Biblia. Ang mga problema sa Biblia ay mas mabuting harapin kung pinag-aralan ang mga ito ayon sa liwanag ng buong Kasulatan sa halip na pag-aralan ang isang teksto na hiwalay sa iba o mula sa kabuuan ng Kasulatan. Totoong dapat nating gamitin ang Biblia upang matulungan tayong maunawaan ang Biblia. Ang pagkatuto upang malaman ang mga dakilang katotohanan na matatagpuan sa Kasulatan ang isa sa mga pinakamahalagang bagay na maaari nating magawa.

Kung hindi mo maintindihan ang isang talata ng Banal na Kasulatan, subukan mong magtipon ng ilang liwanag mula sa ibang mga talata sa Biblia na tumatalakay sa ganitong paksa. Laging subukang magsaliksik ng malinaw na mga pahayag ng Banal na Kasulatan upang magbigay ng liwanag sa mga talatang hindi gaanong malinaw. Napakahalaga ring huwag pahirapan at palabuin ang malinaw na mga pahayag ng Kasulatan sa pamamagitan ng pagsama sa kanila ng mahirap na maintindihang mga talata. Kaysa ipaliwanag ang kahulugan ng Biblia mula sa mga pinagkukunang hindi galing sa Biblia, o pilosopiya, o siyensya, dapat nating hayaan ang teksto ng Kasulatan na ihayag ang kahulugan nito sa atin.

Sinabi na sa atin na habang nakaluhod tayo ay literal nating tinitingnan ang mga mahirap na talata sa isang bagong pananaw. Sapagkat sa panalangin, tumatawag tayo ng pansin na kailangan natin ng banal na tulong para sa pagbibigay-kahulugan at pang-unawa sa Kasulatan. Sa panalangin, hinahangad natin ang liwanag para sa ating mga isipan sa pamamagitan din ng parehong Banal na Espiritu na nagbigay inspirasyon sa mga manunulat ng Biblia upang isulat ang kanilang isinulat.

Sa pananalangin, inihahayag ang ating mga layunin, at masasabi natin sa Diyos kung bakit nais nating maunawaan ang ating nabasa. Sa panalangin, hinihiling natin sa Diyos na buksan ang ating mga mata sa Kanyang Salita at bigyan tayo ng isang kusang espiritu upang sundin at gawin ang Kanyang katotohanan. (Ito ay mahalaga!) Kapag pinatnubayan tayo ng Diyos sa pamamagitan ng Kanyang Banal na Espiritu bilang tugon sa ating mga panalangin, hindi Niya sinasalungat ang inihayag Niya sa Biblia. Palaging naaayon ang Diyos sa Biblia, at pinatitibay at itinatatag kung ano ang Kanyang kinasihang pahayag sa mga manunulat ng Biblia para sa atin.

`Paano nakakatulong ang panalangin na makarating ka sa tamang kaisipan upang mas mahusay na maunawaan at masunod ang Salita ng Diyos?`