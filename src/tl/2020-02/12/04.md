---
title:  Mapagkumbabang Harapin Ang Mga May Kahirapan
date:  16/06/2020
---

`Basahin ang Santiago 4:6-10; 2 Cronica 7:14; at Sefanias 3:12. Bakit mahalaga ang kapakumbabaan kapag sinusubukan nating talakayin ang mahirap na mga talata sa Kasulatan?`

Maraming mga tao ang nakatuklas ng kamangha-manghang pagkaunawa at mapagpakumbabang pananaw na sila ay umaasa sa isang bagay at sa isang tao maliban sa kanilang sarili. Naunawaan nilang hindi sila ang sukatan ng lahat ng bagay. Pinahahalagahan ng mga taong ito ang katotohanan nang higit kaysa kanilang pagnanais na maging tama, at alam nilang hindi sila ang gumagawa ng katotohanan, kundi ang kanilang kinakaharap. Marahil ang pinakadakilang katotohanang naiintindihan ng mga taong ito ay kung gaano kaliit ang tunay na nalalaman nila tungkol sa katotohanan. Alam nilang, gaya ng isinulat ni Pablo, na "malabo nating nakikita sa isang salamin" (1 Corinto 13:12).

Sari-sari ang mga benepisyo ng kapakumbabaan sa pag-iisip: ang ugali ng mapagpakumbabang pagsisiyasat ang pundasyon ng lahat ng paglago sa kaalaman, sapagkat nagbibigay ito ng isang kalayaang natural na gumagawa ng isang espiritung natuturuan. Hindi ito nangangahulugang kadalasang nagkakamali ang mga mapagpakumbaba, o palaging magbabago ang kanilang isipan at hindi magkakaroon ng matibay na pananalig. Ibig sabihin lamang nito na sila ay masunurin sa katotohanan ng Biblia. Alam nila ang mga limitasyon ng kanilang kaalaman, samakatuwid ay may kakayahan silang palawakin ang kanilang kaalaman at pang-unawa sa Salita ng Diyos sa isang paraan na hindi gagawin ng taong marunong, mayabang, at mapagmataas.

"Ang lahat na lumalapit sa Salita ng Diyos para sa patnubay, na may mapagpakumbaba, at nagtatanong na mga isip, determinadong malaman ang mga tuntunin ng kaligtasan, ay mauunawaan kung ano ang sinasabi ng Kasulatan. Ngunit ang mga nagdadala sa pagsisiyasat ng Salita ng isang espiritu na hindi nito sinang-ayunan, ay lilisan mula sa pagsasaliksik na may isang espiritu na hindi nito ibinigay. Hindi magsasalita ang Panginoon sa isang isip na walang interes. Hindi Niya sasayangin ang kanyang pagtuturo sa isang walang paggalang o karumihan. Ngunit tinuturuan ng manunukso ang bawat isip na nagpapasakop sa kanyang mga mungkahi at handang ipawalang-bisa ang banal na utos ng Diyos.

"Kailangan gawing mapagkumbaba ang ating mga puso, at may katapatan at paggalang na saliksikin ang Salita ng buhay; sapagkat tanging ang isipang iyon na mapagpakumbaba at nagsisising isip ang makakakita ng liwanag." THE ADVENTREVIEW AND SABBATH HERALD, Agosto 22, 1907.

`Paano mo isasagawa ang tamang balanse sa pagitan ng kapakumbabaan at katiyakan? Halimbawa, paano mo sasagutin ang bintang na, Paano ninyong mga Seventh-day Adventist lubos na natitiyak na tama kayo tungkol sa Sabbath at ang halos mali ang karamihan?`