---
title:  Ang Banal Na Paghahayag Ng Biblia
date:  05/04/2020
---

`Basahin ang 2 Pedro 1:19-21. Paano ipinahayag ni Pedro ang kanyang kombiksyon tungkol sa pinagmulan ng biblikal na propetikong mensahe? `

Hindi katulad ng ibang aklat ang Biblia. Ayon kay apostol Pedro, kinilos ng Banal na Espiritu ang mga propeta sa isang paraan na ang nilalaman ng kanilang mensahe ay nagmula sa Diyos. Hindi nila ito inimbento. Sa halip na maging "mga kathang¬isip (2 Pedro 1:16), ang propetikong mensahe ng Biblia ay banal ang pinagmulan, kaya ito ay tapat at mapagkakatiwalaan. "Ang mga tao na inudyukan ng Banal na Espiritu ay nagsalita mula sa Diyos" (2 Pedro 1:21). Kumilos ang Diyos sa proseso ng paghahayag, kung saan Kanyang ipinaalam ang Kanyang kalooban sa mga piling tao.

Ang direktang literal na komunikasyon sa pagitan ng Diyos at ng partikular na mga tao ay isang hindi maikakailang katotohanan ng Kasulatan. Ito ang dahilan kung bakit ang Biblia ay may espesyal at banal na awtoridad, at kailangan nating pansinin ang banal na elemento sa ating pagpapaliwanag ng Kasulatan. Sa pagkakaroon ng banal na Diyos bilang pangunahing may-akda, ang mga aklat ng Biblia ay tama lamang na tawaging "banal na Kasulatan" (Roma 1:2; 2 Timoteo 3:15).

Ibinigay din ang mga ito para sa mga praktikal na layunin. Ang mga ito ay "mapapakinabangan sa pagtuturo, sa pagsaway, pagtutuwid at sa pagsasanay sa katuwiran, upang ang tao ng Diyos ay maging ganap, nasasangkapang lubos sa lahat ng gawang mabuti" (2 Timoteo 3:16, 17).

Kinakailangan din natin áng tulong ng Banal na Espiritu upang ilapat sa ating buhay kung ano ang inihayag ng Diyos sa Kanyang Salita. Ayon kay apostol Pedro, hindi tungkol sa ating mga opinyon ang interpretasyon ng inihayag na Salita ng Diyos. Kailangan natin ang Salita ng Diyos at ang Banal na Espiritu upang wastong maunawaan ang kahulugan nito.

Sinasabi rin ng Kasulatan, "Tunay na ang Panginoong Diyos ay walang gagawin, malibang kanyang ihayag ang kanyang lihim sa kanyang mga lingkod na mga propeta" (Amos 3:7). Ang biblikal na mga salita para sa "paghahayag" (ayon sa iba't ibang anyo nito) ay naghahayag ng ideya na ang isang bagay na nakatago noon ay ibinunyag o inilabas na kaya ito ay nagiging kilala at ipinakita. Bilang mga tao, kailangan natin ang pag-alis ng takip na ito, o paghahayag, sapagkat makasalanan tayong mga nilalang, na nahiwalay sa Diyos dahil sa ating kasalanan, at samakatuwid ay umaasa sa Kanya para malaman ang Kanyang kalooban.

`Mahirap sumunod sa Bibila kahit na naniniwala pa tayo sa banal na pinagmulan nito. Ano kaya ang mangyayari kung dumating tayo sa pag aalinlangan o kahit na sa pagdududa sa banal na pinagmulan nito?`