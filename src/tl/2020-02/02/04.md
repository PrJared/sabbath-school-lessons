---
title:  Ang Nakasulat Na Salita Ng Diyos
date:  07/04/2020
---

"Sinabi ng Panginoon kay Moises, 'Isulat mo ang mga salitang ito, ayon sa mga salitang ito ay nakipagtipan ako sa iyo at sa Israel." (Exodo 34:27). Bakit kailangang ipasulat ng Panginoon kay Moises ang mga salitang ito at hindi na lamang sabihin ito ni Moises sa mga tao? Ano ang malinaw na kabutihan ng Nakasulat na Salita?

Ang Diyos na nagsalita at lumikha ng wika ng tao ay nagbigay ng kakayahan sa mga taong pinili para ipahayag ang mga inihayag na mga banal na katotohanan at ang mga diwang inspirasyon ng Diyos sa isang mapagkakatiwalaan at maaasahang paraan. Samakatuwid, di-nakapagtatakang malaman na maagang inutusan ng Diyos ang mga manunulat ng Biblia upang isulat ang Kanyang turo at pahayag.

**Ano ang itinuturo ng mga sumusunod na talata tungkol sa nakasulat na Pahayag?**

`Exodo 17:14; 24:4`

`Josue 24:26`

`Jeremias 30:2`

`Apocalipsis 1:11, 19; 21:5; 22:18, 19`

Bakit nag-utos ang Diyos na isulat ang Kanyang paghahayag at mga kinasihang mensahe? Ang malinaw na sagot ay upang hindi natin ito madaling malimutan. Ang mga nakasulat na salita ng Biblia ay isang nakatalagang sanggunian na nagtuturo sa atin sa Diyos at sa Kanyang kalooban. Ang isang nakasulat na dokamento ay karaniwang mas mahusay na iningatan at mas maaasahan kaysa mga sinasalitang mensahe, na kailangang sabihin nang paulit-ulit. Ang Nakasulat na Salita, na maaaring kopyahin nang paulit-ulit, ay maaari ring basahin ng mas maraming ibang mga tao kaysa kung ito ay sinalita lamang. Sa wakas, maaari tayong magsalita sa ilang limitadong bilang ng mga tao na nasa isang pagkakataon sa isang lugar, ngunit kung ano ang naisulat ay maaaring mabasa ng di-mabilang na mga mambabasa sa maraming magkakaibang mga lugar at kontinente, at maaaring maging pagpapala ng di-mabilang na henerasyon sa ibang pagkakataon. Sa katunayan, kung hindi ito mababasa ng mga tao sa sarili nila, may ibang puwedeng magbasa ng malakas nitong nakasulat na dokumento para sa kanila.