---
title:  Ang Pagkakaayon Sa Pagitan Ni Cristo At Ng Kasulatan
date:  08/04/2020
---

`Basahin ang Juan 1:14; Juan 2:22; Juan 8:31, 32; at Juan 17:17. Anong mga pagkakaayon ang nakikita mo sa pagitan ni Jesus, ng Salita ng Diyos na nagkatawang-tao, at ng Kasulatan, ang Nakasulat na Salita ng Diyos?`

May pagkakaayon sa pagitan ng Salita ng Diyos, na naging laman (sa ibang salita, si Jesu-Cristo), at ng Nakasulat na Salita ng Diyos (sa ibang salita, ang Kasulatan). Kung paanong si Jesus ay sobrenatural na ipinaglihi sa pamamagitan ng Banal na Espiritu ngunit ipinanganak sa isang babae, sobrenatural din ang pinagmulan ng Banal na Kasulatan ngunit ibinigay sa pamamagitan ng mga tao.

Naging isang tao si Jesu-Cristo sa panahon at espasyo. Nabuhay Siya sa isang partikular na panahon at isang partikular na lugar. Subalit hindi nagpawalang-bisa ang katotohanang ito sa Kanyang pagka-Diyos, ni hindi nito ginawang kaugnay sa kasaysayan si Jesus. Siya lamang ang Manunubos ng lahat ng tao, sa buong mundo, sa lahat ng panahon (tingnan sa Gawa 4:12). Gayundin, ang Nakasulat na Salita ng Diyos, ang Biblia, ay ibinigay din sa isang espesipikong panahon at sa isang partikular na kultura. Tulad ni Jesu-Cristo, hindi nasasakupan ng panahon ang Biblia, sa ibang salita, ay limitado sa isang partikular na panahon at lokasyon; sa halip, ito ay angkop sa lahat ng tao sa buong mundo.

Nang ihayag ng Diyos ang Kanyang Sarili, bumaba Siya sa antas ng tao. Ang likas na tao ni Jesus ay nagpakita ng lahat ng mga palatandaan ng mga karumihan ng tao at ang mga epekto ng mga 4,000 taon ng panghihina. Gayunpaman, wala Siyang naging kasalanan. Gaya rin nito, ang wika ng Banal na Kasulatan ay wika ng tao, hindi sa isang "sobrang sakdal" na wika na hindi sinasalita o hindi kayang maunawaan. Bagaman may mga limitasyon ang alinmang wika, ang Manlilikha ng sangkatauhau, na Siyang Maylikha ng wika ng tao, ay lubos na may kakayahang ipahayag ang Kanyang kalooban sa mga tao sa isang mapagkakatiwalaang paraan na hindi tayo maililigaw.

Siyempre, may mga limitasyon ang bawat paghahambing. Hindi magkaparis si Jesu-Cristo at ang Banal na Kasulatan. Hindi isang pagkakatawang-tao ng Diyos ang Biblia. Hindi isang aklat ang Diyos. Ang Diyos kay Jesu-Cristo ay naging tao. Mahal natin ang Biblia dahil sinasamba natin ang Tagapagligtas na ipinahayag sa mga pahina nito.

Ang Biblia ay isang natatangi at di-mapaghihiwalay na pagsasama ng banal at ng tao. Malinaw na nakita ito ni Ellen G. White nang isinulat niyang: "Ang Biblia, kasama ang mga katotohanang ibinigay ng Diyos na ipinahayag sa wika ng mga tao, ay nagpapakita ng pagkakaisa ng banal at ng tao. Umiiral ang gayong pagkakaisa sa likas na katangian ni Cristo, na Siyang Anak ng Diyos at Anak ng tao. Samakatuwid, ito ay totoo rin sa Biblia, tulad ni Cristo, na 'ang Salita ay naging laman, at naninirahan sa gitna natin.' Juan 1: 14. "--Ellen  G. White, THE GREAT CONTROVERSY, p. 8.

`Bakit dapat maging pangunahin ang Kasulatan sa ating pananamÂ¬palataya? Kung wala ito, saan tayo hahantong?`