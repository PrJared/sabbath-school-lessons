---
title:  Mga Teksto At Konteksto
date:  13/05/2020
---

Ang mga salita sa Kasulatan ay laging nangyayari ayon sa isang konteksto. Hindi ang mga ito tumayo nang mag-isa. May pangunahing konteksto ang isang salita sa loob ng isang pangungusap, at ang yunit na ito ang kailangan munang maintindihan. Pagkatapos ay mayroong mas malawak na konteksto sa pangkalahatang yunit kung saan nangyayari ang pangungusap. Maaaring isang bahagi ito ng sulat, isang kabanata, o isang serye ng mga kapitulo. Mahalaga ring maunawaan ang konteksto ng mga salita at pangungusap hangga't maaari upang hindi humantong sa maling mga konklusyon.

`Ihambing ang Genesis 1:27 sa Genesis 2:7. Pagkatapos ay basahin ang Genesis 2:15-23. Paano natin mauunawaan mula sa mga iba't ibang sipi at konteksto ang kahulugan ng adam, ang salitang Hebreo para sa "lalaki"?`

Nakita na natin na ang pag-uulit ng salitang bara' sa Genesis 1:27 ay nagpapahiwatig ng diin sa paglalang sa tao. Ngayon nakita natin na tinukoy ang tao sa loob ng konteksto ng talatang ito bilang "lalaki at babae." Nangangahulugan ito na ang salitang Hebreo na adam ay dapat maunawaan sa talatang ito bilang isang pangkaraniwang pagtukoy sa mga tao o sa sangkatauhan.

Gayunpaman, sa Genesis 2:7 ang parehong terminong adam ay ginamit na pantukoy sa paghubog kay Adan mula sa alabok ng "lupa" (sa Hebreo na adamah—pansinin ang laro ng mga salita). Dito ay tanging ang lalaking si Adan lamang ang tinutukoy, dahil si Eva ay sa bandang huli pa nilalang at sa isang lubos na kakaibang paraan. Samakatuwid, sa bawat talata, kahit na sa konteksto ng dalawang kapitulo, makikita natin ang isang pagkakaiba sa pagitan ng depinisyon ng adam bilang "sangkatauhan" (Genesis 1:27) at ang taong si Adan (Genesis 2:7). Nakumpirma kalaunan sa mga talaangkanan na isang tao si Adan (Genesis 5:1-5; 1 Cronica 1:1, Lucas 3:38) at sa pag-ugnay kay Jesus, na naging "ikalawang Adan" (Roma 5:12-14).

Kung paanong ang salitang Adan na mababasa sa isang tiyak na teksto, ganoon din matatagpuan ang konteksto ng paglalang kina Adan at Eva sa mas malaking tala ng Paglikha na nakikita sa Genesis 1-2. Ito ang ibig sabihin ng mas malaking yunit. Ipinapaalam ng yunit sa tagapagsalin ang mga karagdagang mga tema, ideya, at mga pag-unlad. Ang Genesis 2:4-25 ay tinatawag minsan na pangalawang tala ng paglalang, ngunit sa katunayan mayroon lamang pagkakaiba sa diin (tingnan ang susunod na linggo). Gayunman, sa parehong mga tala, ipinakita sa atin ang tiyak na mga pinagmulan ng sangkatauhan.

`Tulad ng nakikita natin, ang lalaki at babae—sangkatauhan—ay ang direktang nilalang ng Diyos. Ano ang sinasabi nito sa atin tungkol sa kung gaano tunay na hangal ang "karunungan ng daigdig na ito" (1 Corinto 1:20) sa pagtuturo sa atin na lumitaw tayo dahil sa tsansa lamang?`