---
title:  Pag Uulit Mga Anyo Ng Salita At Kahulugan
date:  12/05/2020
---

Sa pag-iisip ng Hebreo, may ilang mga paraan upang ipahayag ang mga ideyang nagpapatibay ng kahulugan at binibigyang diin ang kahalagahan ng mga konsepto. Di tulad ng mga wika ng Europa, walang mga panandang bantas ang Hebreo sa orihinal na wika, kaya bumuo ang istraktura ng wika ng iba pang mga paraan para maipahayag ang ganitong mga ideya.

`Basahin ang Genesis 1:26, 27; at Isaias 6:1-3. Anong mga salita ang inuulit sa mga talatang ito? Paanong pinahusay ang mga paulit-ulit na salitang ito sa pamamagitan ng iba't ibang mga konsepto na ipinakilala sa pamamagitan ng pag-uulit?`

Isa sa mga paraan para mabigyang-diin ng Hebreong manunulat ang isang katangian ng Diyos ay sa pamamagitan ng pag-ulit nito nang tatlong beses. Nang sumapit ang ulat ng Paglalang sa tuktuk ng paglikhang gawain ng Diyos, idiniin ng talata ang natatanging kahalagahan ng nilalang na sangkatauhan. Ang terminong bard, "nilalang," ay laging may Diyos lamang bilang simuno nito. lyon ay, ang Diyos lamang ang may kapangyarihang lumikha na hindi umaasa sa naunang bagay. Dito inilalarawan ng teksto ang paglikha sa tao: "Kaya't nilalang ng Diyos ang tao ayon sa Kanyang sariling larawan, ayon sa larawan ng Diyos siya nilalang; Sila'y Kanyang nilalang na lalaki at babae" (Genesis 1.27). Pansinin ang tatlong beses na pag-uulit ng salitang "nilalang." Kaya, binigyang-diin ni Moises na ang mga tao ay nilikha ng Diyos at sila ay nilalang rin ayon sa Kanyang larawan. Ang mga katotohanang ito ang kanyang idinidiin.

Sa pangitain at panawagan kay Isaias, inuulit ng mga serafin ang mga salitang "Banal, banal, banal ang Panginoon ng mga hukbo" (Isaias 6:3). Ang diin ay nasa kabanalan ng isang kahanga-hangang Diyos na ang presensya ay pumupuno sa templo. Nakikita rin natin ang kabanalang ito sa pamamagitan ng mga salita ni Isaias, habang siya ay nakatayo sa harapan ng Makapangyarihan sa lahat: "Kahabag-habag ako, ako'y napahamak!" (Isaias 6:5). Kahit na ang isang propetang tulad ni Isaias, nang maiharap sa kabanalan at karakter ng Diyos, ay nanliit sa hindi niya pagiging karapat-dapat. Samakatuwid, kahit narito, mahabang panahon pa bago natin mabasa ang sinabi ni Pablo tungkol sa pagkamakasalanan ng tao at ang pangangailangan ng isang Tagapagligtas (Roma 1-3), makikita natin ang Biblia na nagpapahayag sa nagkasalang likas ng sangkatauhan, kahit na sa isang "mabuting" taong tulad ni Isaias.

Sa Daniel 3, mayroon tayong pag-uulit (na may mga pagkakaiba-iba) ng pariralang "ang imahen na itinayo ni Nebukadnezar" (Daniel 3: 1, 2, 3, 5, 7, 12, 14, 15, 18). Ang pariralang ito, o mga pagkakaiba-iba nito, ay inulit ng 10 beses sa kapitulo upang ihambing ang pagkilos ni Nebukadnezar sa pagsuway sa imahen na inihayag sa kanya ng Diyos sa pamamagitan ni Daniel (Daniel 2:31-45). Ang diin dito ay ang paghahangad ng sangkatauhan na gawin ang sarili nito na isang diyos na dapat sambahin, salungat sa tanging tunay na Diyos, ang tanging Isa na karapat-dapat sambahin.