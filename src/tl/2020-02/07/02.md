---
title:  Pag Unawa Sa Mga Kasulatan
date:  10/05/2020
---

`Basahin  ang 2 Timoteo 3:16, 17. Para sa anong layunin na ibinigay sa atin ang Biblia?`

Isinulat ang Biblia bilang isang saksi sa gawain ng Diyos sa kasaysayan, ang Kanyang plano para sa pagtubos sa nagkasalang lahi ng sangkatauhan, at upang turuan tayo sa lahat ng daan ng katuwiran. Pinili ng Panginoon na gawin ito sa pamamagitan ng wika ng tao, na ginagawang nakikita ang Kanyang mga kaisipan at mga ideya sa pamamagitan ng mga salita ng tao. Sa pagtubos ng Israel mula sa Ehipto, pumili ang Diyos ng isang partikuilr na bansa upang ihatid ang Kanyang mensahe sa lahat ng mga tao. Pinayagan niya ang bansang iyon na ipahayag ang Kanyang Salita sa pamamagitan ng kanilang wika, ang Hebreo (at ilang bahagi sa Aramaiko, isang wika na may kaugnayan sa Hebreo).

Nagdala ng isang bagong pagkakataon ang pagbangon ng kultura ng Griyego, na pinahihintulutan ang Bagong Tipan na maipahayag sa pamamagitan ng pangkalahatang wika ng Griyego, na malawakang sinasalita sa bahaging iyon ng mundo noong panahong iyon. (Sa katunayan, mayroon pa ngang isa ring Griyegong salin ng Lumang Tipan.) Nagpahintulot ang wikang "pangkalahatan" na ito sa mga apostol at unang iglesia na palaganapin ang mensahe sa malayo at malawak na may bagong sigasig ng misyon pagkatapos ng kamatayan ni Cristo. Nang maglaon, si apostol Juan ay "nagpatotoo sa salita ng Diyos, at sa patotoo ni Jesu-Cristo, sa lahat ng mga bagay na kanyang nakita" (Apocalipsis 1:2). Sa ganitong paraan, ipinapahiwatig ng Biblia ang pagpapatuloy ng inspiradong "saksi" at "patotoo" mula sa unang manunulat ng Kasulatan hanggang sa huli.

`Basahin ang Deuteronomio 32:46, 47. Bakit napakahalaga nito para sa mga anak ng Israel na sundin ang "lahat ng mga salita ng kautusan na ito" (Deuteronomio 32:46), ang Torah, o "katuruan"? Paano "pinatatagal" ng Salita ng Dios ang ating mga araw? Ano ang maaaring ibig sabihin nito sa ating konteksto ngayon?`

May ilang tao na hindi lamang may naisalin na Bibiia sa kanilang katutubong wika kundi may iba't ibang mga bersyon pa nito sa kanilang sariling wika. Kahit ang iba ay maaaring mayroong isang bersyon lamang. Ngunit anuman ang mayroon ka, ang mahalagang punto ay mahalin ito bilang Salita ng Diyos at, pinakamahalaga, sundin ang itinuturo nito.

`Basahin ang 1 Hari 3:6, Awit 57:3, Awit 66:20, Awit 143:8, at Mikas 7:20. Paanong umabot ang awa at kabaitan ng Diyos sa Kanyang nilalang na mga tao? Bakit hindi ito "isang bagay na walang saysay" (Deuteronomio 32:47) na sundin ang Salita ng Diyos at ituro rin ito sa iyong mga anak?`