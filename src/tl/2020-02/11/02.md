---
title:  Ang Kasaysayan At Propesiya
date:  07/06/2020
---

Ang pangunahing paraan na ginagamit ng mga Seventh-day Adventist para sa pag-aaral ng mga propesiya ay tinatawag na historicism. Ito ay ang ideya na sinusunod ng marami sa mga pangunahing propesiya sa Biblia ang isang walang patid na daloy ng kasaysayan, mula sa nakalipas hanggang sa kasalukuyan, at sa hinaharap. Pareho ito sa kung paano mo maaaring pag-aralan ang kasaysayan sa paaralan. Ginagawa natin ito sa ganitong paraan dahil iyan mismo ang paraan kung paano binibigyang-kahulugan ng Biblia ang mga propesiya para sa atin.

`Basahin  ang Daniel 2:27-45. Anong mga aspekto ng panaginip ang nagpapahiwatig ng patuloy, walang patid na pagkakasunud-sunod ng mga kapangyarihan sa buong kasaysayan? Sa anong paraan, mayroon tayo sa Biblia mismo na nagpapakita sa atin kung paano bigyang-kahulugan ang mga propesiya sa huling panahon?`

Tandaang kinikilala ang kaharian ni Nebukadnezar bilang ulong ginto. Kaya, tinukoy ni Daniel ang Babilonia bilang unang kaharian (Daniel 2:38). Pagkatapos ay sinabi ni Daniel, "'Pagkatapos mo ay babangon ang ibang kaharian na mas mababa kaysa iyo, at may ikatlo pang kahariang tanso na mamumuno sa buong lupa" (Daniel 2:39) at pagkatapos ay ang ikaapat (Daniel 2:40). Ipinahiwatig din sa imahe mismo na magkakasunod ang mga ito sa isa't-isa na walang anumang mga puwang, kinakatawanan ang bawat isa sa mga kaharian ng mga bahagi ng isang mas malaking katawan mula sa ulo pababa sa mga daliri. Konektado sila, kung paanong konektado ang panahon at kasaysayan.

Sa Daniel 7 at 8, sa halip na isang imahe, ginamit ang mga tanging simbolo ng hayop, ngunit itinuturo ang parehong bagay. Binigyan tayo ng isang walang patid na magkasunod-sunod na apat na makalupang mga kaharian (tatlo sa Daniel 8). Nagsimula sila sa unang panahon, at dumaan sa kasaysayan, hanggang sa kasalukuyan at tungo sa hinaharap, sa panahong bumalik si Cristo at itatag ng Diyos ang Kanyang walang-hanggang kaharian.

Samakatuwid, nagbigay ng batayan ang imahe ng Daniel 2 at ang sunudÂ¬-sunod na mga pangitain ng Daniel 7 at 8 para sa interpretasyon ng Protestante ukol sa propesiyang nakabatay ayon sa kasaysayan, na itinataguyod pa rin ng mga Seventh-day Adventist ito ngayon.

`Basahin  ang Juan 14:29. Ano ang sinabi ni Jesus na tutulong sa atin para maunawaan kung paano makakagana ang propesiya?`

`Anong malaking kalamangan ang mayroon tayo ngayon, na nabubuhay sa panahong napakaraming kasaysayan na ang nabuksan, na maaaring wala sa isang taong nabubuhay sa panahon ng Babilonia?`