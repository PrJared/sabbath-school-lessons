---
title:  Ang Prinsipyo Ng Taon Araw
date:  08/06/2020
---

Ang isa sa mga susi para sa pagbibigay-kahulugan ng historicism ay ang prinsipyo ng taon-araw. Maraming iskolar sa mga nakaraang siglo ang gumamit ng prinsipyong ito sa mga propesiya ng Daniel at Apocalipsis. Kinuha nila ang prinsipyo mula sa ilang mga pangunahing teksto at mula sa kagyat na konteksto ng mismong mga propesiya.

`Basahin ang Bilang 14:34 at Ezekiel 4:6. Paano ipinakita ng Diyos ang prinsipyo ng taon-araw sa mga partikular na tekstong ito? `

Sa mga tekstong ito, malinaw nating makikita ang ideya ng prinsipyo sa taon-Â¬araw. Ngunit paano natin bibigyang-katuwiran na gamitin ang simulaing ito sa, ilan sa mga propesiya ng panahon, tulad ng sa Daniel 7:25, at Daniel 8:14, gayundin sa Apocalipsis 11:2, 3; Apocalipsis 12: 6, 14; at Apocalipsis 13: 5?

Sinusuportahan ng tatlo pang elemento ang prinsipyo ng taon-araw sa mga propesiyang ito ng Daniel at Apocalipsis: ang paggamit ng mga simbolo, mahabang panahon, at mga kakaibang pananalita.

Una, nagpapahiwatig ang simbolikong likas ng mga hayop at mga sungay na kumakatawan sa mga kaharian na ang mga binanggit na panahon ay dapat ding maunawaan bilang sagisag. Ang mga hayop at mga sungay ay hindi dapat ituring na literal. Ang mga ito ay mga simbolo para sa ibang bagay. Samakatuwid, dahil sagisag at hindi literal ang natitirang bahagi ng propesiya, bakit kailangan nating ituring ang mga propesiya ng panahon na literal? Ang sagot siyempre ay hindi dapat.

Pangalawa, marami sa mga pangyayari at mga kaharian na inilarawan sa mga propesiya na sumasakop sa isang haba ng panahon ng maraming siglo, na imposible kung ang mga propesiyang pang-panahon ay ituturing na literal. Sa sandaling maipatupad ang taon-araw na prinsipyo, angkop ang panahon sa mga pangyayari sa isang tumpak na paraan, isang bagay na imposible kung literal na ituturing ang mga panahon sa propesiya.

Sa wakas, ang mga kakaibang ekspresyon na ginamit upang italaga ang mga panahong ito ay nagpapahiwatig ng isang interpretasyon ng mga simbolo. Sa ibang salita, ang mga paraan kung saan ipinahayag ang oras sa mga propesiyang ito (halimbawa, "2,300 gabi at umaga" ng Daniel 8:14) ay hindi ang mga karaniwang paraan upang ipahayag ang oras, na nagpapakita sa atin na dapat tratuhin ang mga panahong ipinakita bilang makahulugan at hindi literal.

`Tingnan ang 70-linggong propesiya ng Daniel 9:24-27. Nabasa natin na "sa paglabas ng utos na panumbalikin at muling itayo ang Jerusalem hanggang sa pagdating ng Mesiyas na pinuno" (Daniel 9:25), ay literal na 69 na linggo, o isang taon at apat na buwan at isang linggo. Walang kahulugan ang propesiya kung inuunawa sa ganitong paraan? Gayunman, ano ang mangyayari kapag inilapat natin ang sariling prinsipyo ng Biblia sa taon-araw, at naging 490 taon ang 70 linggo?`