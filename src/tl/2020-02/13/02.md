---
title:  Ang Buhay Na Salita Ng Diyos At Ang Banal Na Espiritu
date:  21/06/2020
---

Napakahalagang pag-aralan ang Salita ng Diyos nang maingat at nasa tamang paraan. Ngunit marahil, higit pang mahalaga rin, na isagawa natin ang ating natutunan. Ang pinakalayunin ng pag-aaral ng Biblia ay hindi nakasalalay sa pagkakaroon ng malawak na kaalaman, gaano man kahanga¬-hanga iyon. Ang layunin ay hindi upang kabisaduhin ang Salita ng Diyos kundi upang pasunurin tayo ng Salita ng Diyos, para sa pagbabago ng ating buhay at ang paraan ng ating pag-iisip. Iyon ang tunay na mahalaga. Ang maging handa upang mabuhay sa katotohanang natutunan natin ay nangangahulugang maging handang magpasakop sa katotohanan ng Biblia. Ang pagpiling ito kung minsan ay may kasamang isang matinding pakikibaka, dahil nakikipaglaban tayo sa isang labanan kung sino ang mamumuno sa ating pag-iisip at sa ating buhay. At, sa huli, mayroon lamang dalawang panig tayong pagpipilian.

`Basahin  ang Filipos 2:12-16. Ano ang sinasabi ng mga talatang ito tungkol sa kung paano tayo dapat mamuhay?`

Oo, gumagawa ang Diyos sa atin, ngunit ginagawa Niya ito sa pamamagitan ng Banal na Espiritu, na tanging nagbibigay sa atin ng karunungan upang maunawaan ang Banal na Kasulatan. Bukod pa rito, bilang mga makasalanang tao, madalas tayong sumasalungat sa katotohanan ng Diyos, at kung hahayaan sa sarili nating iniisip ay hindi natin susundin ang Salita ng Diyos (Roma 1:25; Efeso 4:17,18). Kung walang Banal na Espiritu, wala tayong pagmamahal sa mensahe ng Diyos. Walang pag-asa, walang tiwala, walang pagmamahal sa pagtugon. Sa pamamagitan ng Banal na Espiritu, ang Diyos ay talagang "gumagawa sa inyo maging sa pagnanais at paggawa para sa kanyang mabuting kalooban" (Filipos 2:13).

Isang guro ang Banal na Espiritu na nagnanais na patnubayan tayo sa mas malalim na pag-unawa sa Banal na Kasulatan at sa isang masayang pagpapahalaga sa Salita ng Diyos. Dinadala Niya ang katotohanan ng Salita ng Diyos sa ating pansin at nagbibigay Siya sa atin ng mga sariwang pananaw sa mga katotohanang iyon, upang makilala ang ating buhay sa katapatan at sa isang mapagmahal na pagsunod sa kalooban ng Diyos. "Walang may kakayahang magpaliwanag ng Kasulatan nang walang tulong ng Banal na Espiritu. Ngunit kapag binasa mo ang Salita ng Diyos nang may pagpapakumbaba, at natuturuang puso, lalapit sa iyo ang mga anghel ng Diyos upang ikintal sa iyo ang mga katibayan ng katotohanan."—Ellen G. White, SELECTED MESSAGES, book 1, p. 411. Sa ganitong paraan, espirituwal na isinasalin ang espirituwal na mga bagay (1 Corinto 2:13, 14) at magagalak tayong sumunod sa Salita ng Diyos "tuwing umaga" (Isaias 50:4, 5).

`Sinasabi ng Filipos 2:16 na dapat nating hawakang "mahigpit ang salita ng buhay." Ano sa palagay mo ang ibig sabihin nito? At paano natin ito magagawa? Tingnan din ang Deuteronomio 4:4, na nagtuturo ng katulad na bagay. Ano ang papel natin sa buong proseso na ito?`