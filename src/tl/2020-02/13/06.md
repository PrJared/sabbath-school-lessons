---
title:  Alaala At Awit
date:  25/06/2020
---

> <p></p>
> "Iniingatan ko ang iyong salita sa aking puso, upang huwag akong magkasala sa iyo" (Awit 119:11).

Nagdudulot ng maraming pagpapala ang pagsasaulo ng Banal na Kasulatan. Kapag nag-iimbak tayo ng mahalagang mga talata ng Salita ng Diyos sa ating mga isipan, maaalala natin ang sinaulo at magagamit natin ito sa mga bago at nagbabagong kalagayan. Sa ganoong paraan, direktang nakaaapekto ang Biblia sa ating pag-iisip, mga desisyon, at impluwensya sa mga pinahahalagahan at pag-uugali natin. Nagdudulot ang pagsasaulo ng Banal na Kasulatan ng buhay sa Biblia sa pang-araw-araw nating karanasan. Bukod dito, tinutulungan tayo nitong sambahin ang Diyos at mamuhay nang tapat ayon sa Kasulatan.

Ang kabisaduhin ang bawat salita sa Kasulatan ay isang napakalaking sanggalang laban sa mga pandaraya at mga maling pagpapakahulugan. Ang lubos na pag-aaral ng Kasulatan ay nagbibigay-daan sa atin upang banggitin ang Banal na Kasulatan, kahit wala sa ating kamay ang Biblia. Ito ay nagiging isang napakalakas na kapangyarihan sa mga pagkakataong bumangon ang mga tukso, o kapag haharap tayo sa mga masasamang hamon. Ang alalahanin ang mga pangako ng Diyos, at ituon ang ating isipan sa Salita ng Diyos sa halip na sa ating mga problema, ay nagtataas ng ating mga pag-iisip sa Diyos, na may isang libong paraan para tumulong sa atin kapag wala na tayong mahingan ng tulong.

`Basahin ang Efeso 5:19 at Colosas 3:16. Paanong ang pag-awit ng Salita ng Diyos ay makakapagpatibay at makakapagpalakas ng Salita ng Diyos sa ating isipan?`

Ang pag-awit ng mga salita ng Biblia ay maaari ring maging isang malakas na paraan upang masaulo ang teksto ng Kasulatan. Sa pagkanta, mas madaling maalala ang mga salita ng Kasulatan. Mas maitatatag ng matibay ang mga Salita ng Kasulatan sa ating isipan kung isasama ito sa magagandang himig. Ito ay magiging isang epektibong paraan upang mapakalma ang ating nababalisang damdamin. Ang mga talata sa banal na kasulatan na nakaugnay sa simple ngunit maayos na himig ay madali ring awitin at sauluhin ng maliliit na mga bata at matatanda. Ang Kasulatan ang inspirasyon ng marami at bantog na mga talumpati, mga simponya, at iba pang musikang nabuo at naimpluwensyahan ng kulturang Cristiano sa mga nakalipas na siglo. Ang mga komposisyong nag-¬angat sa ating isipan at nagturo ng ating mga kaisipan sa Diyos at sa Kanyang Salita ay isang kahanga-hangang pagpapala at positibong impluwensya sa ating buhay.

"Ang musika ay isang bahagi ng pagsamba sa Diyos sa mga bulwagan sa itaas, at dapat nating pagsikapan, sa ating mga awit ng papuri, na lumapit hangga't maaari sa armonya ng mga koro sa langit."—Ellen G. White, PATRIARCHS AND PROPHETS, p. 594.