---
title:  Pamumuhay Ayon Sa Salita Ng Diyos
date:  20/06/2020
---

### Basahin Para sa Pag-aaral sa Linggong Ito
Filipos 2:12-16; Lucas 4:4, 8, 10-12; Awit 37:7; Awit 46:10; Awit 62:1, 2, 5; Colosas 3:16.

> <p>Talatang Sauluhin</p>
> " Ngunit maging tagatupad kayo ng salita, at hindi tagapakinig lamang, na dinadaya ninyo sa inyong sarili "  (Santiago 1:22).

Ang pinakamahusay na paraan ng pag-aaral ng Biblia ay walang saysay kung hindi tayo determinadong mamuhay ayon sa natututunan natin mula sa Kasulatan. Ang totoo para sa pangkalahatang edukasyon ay totoo rin sa partikular na pag-aaral ng Biblia: mas mahusay kang natututo hindi lamang sa pagbabasa o pakikinig, kundi sa pamamagitan ng paggamit ng nalalaman mo. Ang pagkamasunuring ito ang nagbubukas ng isang kabangÂ¬yaman na puno ng banal na mga pagpapala na nakasarado sana sa atin, at nagdadala ito sa atin sa isang kapana-panabik at nakapagbabagong buhay na paraan upang madagdagan ang ating pang-unawa at kaalaman. Kung hindi tayo handang sumunod sa Salita ng Diyos at ayaw nating isagawa ang ating pinag-aralan, hindi tayo lalago. At masisira ang ating patotoo dahil hindi nakaayon ang ating buhay sa ating mga salita.

Lumalago tayo sa biyaya at karunungan sa pamamagitan ng mga nakakasiglang modelo na naglalarawan sa atin kung ano ang ibig sabihin ng mabuhay ayon sa Salita ng Diyos. Walang mas mahusay na halimbawa at walang lakas na pampasigla na mas makapangyarihan kaysa kay Jesu-Cristo. Ibinigay Niya sa atin ang isang huwaran na dapat sundan. Nabuhay Siya ng isang kabuhayang ganap na kaayon sa kalooban ng Diyos.

Sa linggong ito, pag-aaralan natin kung ano ang ibig sabihin ng mabuhay ayon sa Salita ng Diyos at sa ilalim ng banal na awtoridad nito.