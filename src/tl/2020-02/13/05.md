---
title:  Payapang Panahon Sa Pag Aaral Ng Salita Ng Diyos
date:  24/06/2020
---

Ang ating mga buhay ay karaniwang nagiging abala at puno ng tensyon at pagkapagod. Minsan kailangan nating magtrabaho nang husto upang makaraos lamang—upang mabuhay at magkaroon ng pagkain sa mesa. Sa ibang pagkakataon, kahit na mayroon tayong mga pangangailangan sa buhay, nagsisikap at nagmamadali tayo dahil gusto nating magkaroon pa nang higit pa. Gusto natin ang mga bagay na sa palagay natin ay magpapaligaya at magbibigay sa atin ng tagumpay. Ngunit, gaya ng babala sa atin ni Solomon sa aklat ng Eclesiastes, hindi iyon laging nangyayari.

Anuman ang dahilan, maaari tayong maging masyadong abala sa ating buhay, kaya napakadali, sa gitna ng kaabalahan, na alisin ang Diyos sa ating buhay. Hindi dahil sa hindi tayo naniniwala, kundi hindi tayo gumugugol ng mahalagang oras sa pagbabasa, pananalangin, at paglapit sa Panginoon, na "may hawak ng iyong paghinga" (Daniel 5:23). Maaari rin tayong lubhang lumihis dahil sa iba pang mga bagay upang maranasan ang mahahalagang oras na kasama ang Diyos. Kailangan nating lahat ang mga sandaling sadya nating pinabagal upang tagpuin ang ating Tagapagligtas, si Jesus. Paano makikipag¬usap sa atin ang Banal na Espiritu kung hindi tayo titigil para makinig? Ang espesyal na payapang oras na kasama ang Diyos, sa pagbabasa ng Kanyang Salita at sa pananalangin, ang pinagmumulan ng ating espirituwal na buhay.

`Basahin ang Awit 37:7; Awit 46:10; at Awit 62: 1, 2, 5. Ano ang itinuturo sa atin ng mga tekstong ito tungkol sa payapang panahon kasama ng Diyos? Bakit mahalaga ang payapang panahon kasama ng Diyos?`

Kung mahal mo ang isang tao, nasisiyahan ka sa paggugol ng oras kasama ang taong iyong minamahal. Pumili ng isang lugar kung saan maaari mong basahin at pag-isipan ang Salita ng Diyos nang walang mga pagkagambala. Sa ating abalang pamumuhay, ito ay maaaring magtagumpay lamang kung sasadyaing maglaan ka ng isang tukoy na oras para sa pagtatagpong ito. Kadalasan ang simula ng araw ang pinakamahusay para sa mga panahon ng katahimikan at pagmuni-muni. Ang mga sandaling ito bago magsimula ang araw ng trabaho ay maaaring maging isang pagpapala para sa buong araw, dahil ang mahalagang mga saloobin na iyong nakuha ay mananatili sa iyo sa loob ng maraming oras. Ngunit maging malikhain upang mahanap ang tamang mahalagang oras na kailangan mo upang tuluy-tuloy na makipagtagpo sa Diyos.

Walang kagaya ang maging konektado sa pamamagitan ng panalangin sa buhay na Diyos ng Biblia. Sa huli, nakakatulong ito sa iyong pagiging mas katulad ni Jesus.

`Paano mo sinasadyang maghanap ng panahon upang makasamang mag-isa ang Panginoon? Ano ang kalagayan ng mga panahong tulad nito, at paano sila nakakatulong sa iyo upang higit na makilala ang katotohanan at pag-ibig ng Diyos?`