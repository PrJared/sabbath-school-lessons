---
title:  Ang Biblia Bilang Kasaysayan
date:  01/04/2020
---

Natatangi ang Biblia kung ikukumpara sa iba pang mga "banal" na mga aklat sapagkat ito ay binuo ayon sa kasaysayan. Nangangahulugan ito na hindi lamang mga pilosopikong isipan ng isang tao ang Biblia (tulad nina Confucius o Buddha), kundi itinatala nito ang mga kilos ng Diyos sa kasaysayan habang sumusulong ang mga ito tungo sa isang tiyak na layunin. Sa panig ng Biblia, ang mga layunin ay 1) ang pangakong isang Mesiyas at 2), ang ikalawang pagparito ni Jesus. Natatangi ang pagsulong na ito sa pananampalatayang Judeo-Cristiano, kumpara sa pabalik-balik na pananaw ng marami pang ibang relihiyon sa mundo mula sa sinaunang Ehipto hanggang sa mga modernong relihiyon na nasa silangang bahagi.

`Basahin ang 1 Corinto 15:3-5, 51-55; Roma 8:11; at 1 Tesalonica 4:14. Ano ang itinuturo sa atin ng mga talatang ito tungkol sa hindi lamang makasaysayang katotohanan ng muling pagkabuhay ni Cristo kundi ano ang ibig sabihin nito sa atin sa personal?`

Sa patotoo ng apat na Ebanghelyo at ni Pablo, si Jesus ay namatay, inilibing, nabuhay mula sa kamatayan, at nagpakita sa iba't ibang mga tao. Pinatunayan ito ng mga nakasaksi na naglagak sa Kanya sa libingan at sa huli ay nakita itong walang laman. Hinawakan ng mga saksi si Jesus, at kumain Siyang kasama nila. Si Maria Magdalena, si Maria (ang ina ni Jesus), at ang iba pang mga kababaihan ay nakita Siya bilang muling nabuhay si Cristo. Nakipag-usap sa Kanya ang mga alagad sa daan patungong Emmaus. Nagpakita si Jesus sa kanila para sa dakilang Komisyon ng Ebanghelyo. Sinulat ni Pablo na kung tinanggihan ang patotoo ng Kasulatan, ang ating pangangaral at pananampalataya ay "walang kabuluhan" (1 Corinto 15:14). Ang ibang mga salin ay nagsasabing "walang bisa" o "walang kagamitan." Sinabi ng mga alagad, "Talagang bumangon ang Panginoon" (Lucas 24:34). Ang salitang Griyego na ontos ay tumutukoy sa isang bagay na talagang naganap. Isinalin ito na, "tunay," "tiyak," o "totoo." Nagpatotoo ang mga alagad na "Talagang bumangon ang Panginoon."

Kinakatawanan din si Cristo bilang "ang unang bunga" (1 Corinto 15:20) ng lahat ng namatay. Ang makasaysayang katotohanan na bumangon mismo si Cristo mula sa kamatayan at nabubuhay ngayon ay isang garantiyang sila rin ay bubuhayin katulad ng pagkabuhay Niya. Ang lahat ng mga matuwid "ay bubuhayin kay Cristo" (1 Corinto 15:22). Nagpapahiwatig ang salitang ginamit dito sa isang hinaharap na pagkilos ng paglikha, kapag ang mga "na kay Cristo," o mananatiling tapat sa Kanya ay itataas "sa Kanyang pagdating" (1 Corinto 15:23) "sa huling trumpeta" (1 Corinto 15:52).

`Bakit napakahalaga ng pangako ng muling pagkabuhay sa ating pananampalataya, lalo na dahil naintindihan natin na natutulog ang mga patay? Kung wala ito, bakit tunay na "walang kabuluhan" ang ating pananampalataya?`