---
title:  Ang Nakapagbabagong Kapangyarihan Ng Salita
date:  02/04/2020
---

`Basahin ang 2 Hari 22:3-20. Ano ang naging dahilan ng pagsira ni Haring Josias sa kanyang damit? Paanong sa natuklasan niya ay hindi lamang siya ang nabago, kundi pati ang buong bansa ng Juda? `

Noong 621 B.C., nang 25 taong gulang si Josias, natuklasan ng mataas na saserdoteng si Hilkias ang "aklat ng kautusan," na maaaring ang unang limang aklat ni Moises o, tanging-tangi ang aklat ng Deuteronomio. Sa panahon ng paghahari ng kanyang amang si Amon, at ng kanyang pinakamasamang lolo na si Manases, nawala ang aklat na ito sa gitna ng pagsamba kay Baal, Asera, at "lahat ng hukbo ng langit" (2 Hari 21:3-9). Nang marinig ni Josias ang mga katayuan ng tipan, pinunit niya ang kanyang mga damit sa labis na pagkabalisa, sapagkat napagtatanto niya kung gaano siya kalayo at ang kanyang bayan mula sa pagsamba sa tunay na Diyos. Kaagad siyang nagsimula ng isang reporma sa buong lupain, sinira ang mga matataas na dako at giniba ang mga larawan ng mga banyagang diyos. Nang natapos siya, mayroon lamang natirang isang lugar upang sumamba sa Juda: ang templo ng Diyos sa Jerusalem. Ang pagkakatuklas sa Salita ng Diyos ay humantong sa kombiksyon, pagsisisi, at kapangyarihan para magbago. Nagsimula ang pagbabagong ito kay Josias at kumalat kalaunan sa buong Juda.

`Paano sinisigurado sa atin ng Biblia na may kapangyarihan itong baguhin ang ating buhay at ipakita sa atin ang daan sa kaligtasan? Basahin ang Juan 16:13; Juan 17:17; Hebreo 4:12; at Roma 12:2.`

Isa sa pinakamakapangyarihang patotoo sa kapangyarihan ng Biblia ay ang nabagong buhay ng isang tao. Ito ang Salitang humihiwa sa kasalanan at kasamaan ng tao at nagpapahayag ng tunay na likas nating tao at ng ating pangangailangan sa isang Tagapagligtas.

Ang isang natatanging aklat tulad ng Biblia, na binuo ayon sa kasaysayan, puno ng propesiya, at may kapangyarihang bumago ng buhay, ay dapat ding ipaliwanag sa isang natatanging paraan. Hindi ito maaaring ipaliwanag na kagaya ng ibang mga aklat, sapagkat dapat maunawaan ang buhay na Salita ng Diyos ayon sa liwanag ng isang buhay na Cristo na nangakong ipapadala ang Kanyang Espiritu upang maghatid sa atin "sa lahat ng katotohanan" (Juan 16:13). Ang Biblia, kung gayon, bilang isang pahayag ng katotohanan ng Diyos, ay dapat magkaroon ng sariling panloob na mga prinsipyo ng pagpapaliwanag. Maaaring matagpuan ang mga prinsipyong ito sa pag-aaral kung paano ginamit ng mga manunulat ng Banal na Kasulatan ang Kasulatan at pinatnubayan sa pamamagitan nito samantalang hinahayaan nilang ipaliwanag ng Kasulatan ang sarili nito.