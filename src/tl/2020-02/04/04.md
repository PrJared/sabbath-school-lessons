---
title:  Kultura
date:  21/04/2020
---

Tayong lahat ay nabibilang at bahagi ng isang partikular na kultura o mga kultura. Tayong lahat din ay naimpluwensyahan at hinubog ng kultura. Wala sa atin ang makakatakas dito. Sa katunayan, isipin kung gaano karami sa Lumang Tipan ang kuwento ng pagkasira ng sinaunang Israel dahil sa mga kulturang nasa paligid nito. Ano ang nagpapaisip sa atin na tayo ngayon ay naiiba, o mas maigi?

Ibinigay din ang Salita ng Diyos sa isang partikular na kultura, kahit na hindi ito limitado sa isang kulturang ito. Bagaman di-maiiwasang makaimpluwensya ang ating kultura sa ating pag-unawa sa Biblia, hindi natin dapat malimutan ang katotohanang lumalampas rin ang Biblia sa itinatag na mga kategorya ng kultura, gaya ng lahi, imperyo, at katayuan sa lipunan. Ito ang isang dahilan kung bakit ang Biblia ay lumalampas sa anumang kultura ng tao at may kakayahang baguhin at ituwid ang mga makasalanang elementong nakikita natin sa bawat kultura.

`Basahin ang 1 Juan 2:15-17. Ano ang ibig sabihin ni Juan nang sabihin niyang hindi natin dapat mahalin ang mga bagay ng mundo? Paano tayo mabubuhay sa mundo na hindi magkaroon ng isang makamundong isipan?`

Ang kultura, tulad ng iba pang mga bahagi ng nilikha ng Diyos, ay apektado ng kasalanan. Dahil dito, ito rin ay nasa ilalim ng paghuhukom ng Diyos. Oo, maaaring isaayos ng mabuti sa ating pananampalataya ang ilang aspekto ng ating kultura, ngunit dapat tayong palaging maging maingat na alamin ang pagitan ng dalawa. Mas mabuti, dapat suriin ang pananampalatayang ayon sa Biblia, kung kailangan, ang umiiral na kultura at lumikha ng kulturang laban dito na tapat sa Salita ng Diyos. Malibang mayroon tayong isang bagay na nakakabit sa atin na galing sa itaas natin, di magtatagal ay susuko tayo sa mga bagay na nasa paligid natin.

Nagbibigay si Ellen G. White ng sumusunod na pananaw: "Ang mga tagasunod ni Cristo ay dapat humiwalay sa mundo sa mga prinsipyo at interes, ngunit hindi nila dapat ihiwalay ang kanilang mga sarili mula sa mundo. Ang Tagapagligtas ay nakihalubilo sa mga tao, hindi upang hikayatin sila sa mga bagay na hindi ayon sa kalooban ng Diyos, kundi upang mapasigla at mapalago sila."â€”Ellen G. White, COUNSEL TO PARENTS, TEACHERS, AND STUDENTS REGARDING CHRISTIAN EDUCATION, p. 323.

`Anong mga aspekto ng iyong kultura ang lubos na sumasalungat sa biblikal na pananampalataya? Higit na mahalaga, paano tayo mananatiling matatag laban sa mga aspektong sumusubok na sumira ng ating pananampalataya?`