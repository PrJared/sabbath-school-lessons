---
title:  Ang Biblia Ang Makapangyarihang Pinagmulan Ng Ating Teolohiya
date:  18/04/2020
---

### Basahin Para sa Pag-aaral sa Linggong Ito
Marcos 7:1-13; Roma 2:4, 1 Juan 2:15-17; 2 Corinto 10:5, 6; Juan 5:46, 47; Juan 7:38.

> <p>Talatang Sauluhin</p>
> " Sa batas at sa patotoo! Kung hindi sila nagsasalita ayon sa salitang ito, ito ay dahil walang liwanag sa kanila "  (Isaias 8:20).

Walang Cristianong iglesia na hindi gumagamit ng Kasulatan para suportahan ang mga paniniwala nito. Ngunit hindi pareho sa lahat ng iglesia ang papel at awtoridad ng Banal na Kasulatan sa teolohiya. Sa katunayan, maaaring malaki ang pagkakaiba-iba ng papel na ginagampanan ng Banal na Kasulatan sa bawat iglesia. Isa itong mahalaga ngunit mahirap unawaing paksa na ating tutuklasin sa pamamagitan ng pag-aaral ng limang magkakaibang maimpluwensyang pinagkukunan na nakakaapekto sa ating interpretasyon ng Banal na Kasulatan: tradisyon, karanasan, kultura, pangangatwiran, at sa mismong Biblia.

May malaking papel ang mga pinagkukunang ito sa bawat teolohiya at sa bawat iglesia. Bahagi tayo lahat ng iba't ibang tradisyon at kulturang nakaaapekto sa atin. Mayroon tayong mga karanasang humuhubog sa ating pag-iisip at inimpluwensyahan ang ating pag-unawa. May katalinuhan tayong lahat para isipin at suriin ang mga bagay. Binabasa nating lahat ang Biblia at ginagamit ito para sa ating pag-unawa sa Diyos at sa Kanyang kalooban.

`Alin sa mga pinagkukunang ito, o mga kombinasyon ng mga ito, ang may pangwakas na awtoridad kung paano natin binibigyang-kahulugan ang Biblia, at paano ginagamit ang mga ito kaugnay ng bawat isa? Ang prayoridad na ibinigay sa anumang pinagkukunan o mga pinagkukunan ay humahantong sa iba't ibang mga pagbibigay-diin at mga resulta at sa huli ay tumutukoy sa direksyon ng ating buong teolohiya.`