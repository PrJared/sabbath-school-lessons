---
title:  Si Jesus At Ang Batas
date:  13/04/2020
---

`Basahin ang Mateo 5:17-20; Mateo 22:29; at Mateo 23:2, 3. Ano ang sinasabi ni Jesus sa mga kontekstong ito?`

Tinuruan ni Jesus ang Kanyang mga disipulo ng pagsunod sa Salita ng Diyos at sa kautusan. Walang anumang pahiwatig sa Kanya ng pag-aalinlangan sa awtoridad o kahalagahan ng Kasulatan. Sa halip, palaging tinutukoy Niya ito bilang pinanggagalingan ng awtoridad ng Diyos. At sinabi Niya sa mga Saduceo, "Nagkakamali kayo, sapagkat hindi ninyo nalalaman ang mga kasulatan o ang kapangyarihan ng Diyos" (Mateo 22:29). Itinuro ni Jesus na hindi sapat ang kaalaman lamang sa Biblia at mga turo nito sa pagkakilala ng katotohanan at, mas mahalaga, sa pagkakilala sa Panginoon, na Siyang katotohanan.

`Basahin ang sinasabi sa atin ng Mateo 22:37-40 tungkol sa pananaw ni Jesus sa kautusan ni Moises?`

Sa pahayag na ito sa isang abugado, binuod ni Jesus ang Sampung Utos, na ibinigay kay Moises halos 1,500 taon na ang nakararaan. Kinakailangang makilala kung paano nakatuon si Jesus sa kautusan ng Lumang Tipan at itinanghal ito sa pinakamataas na antas. Maraming mga Cristiano ang nagkamaling nagsabi na ibinigay dito ang isang bagong kautusan, at kaya sa isang banda, napalitan na ngayon ang Lumang Tipan ng ebanghelyo ng Bagong Tipan. Ngunit ang katotohanan ay batay sa kautusan ng Lumang Tipan ang itinuturo ni Jesus. Inilantad at lubos na inihayag ni Cristo ang kautusan upang" 'sa dalawang utos na ito'" (na binubuod ang Sampung Utos, ang unang apat nito ay nakatuon sa ugnayan ng tao at ng Diyos, at ang ikalawang anim ay nakatuon sa mga pakikipag-ugnayan ng tao sa kapwa tao)" 'nakasalig ang buong kautusan at ang mga propeta'" (Mateo 22:40). Sa ganitong paraan, itinanghal din ni Jesus ang buong Lumang Tipan nang sabihin Niyang, "ang kautusan at ang mga propeta," sapagkat pinaikling paraan ito ng pagtukoy sa kautusan, mga propeta, at mga kasulatan, o lahat ng tatlong dibisyon ng Lumang Tipan.

"Itinuro Niya [ni Cristo] ang Banal na Kasulatan bilang walang dudang awtoridad, at dapat din nating gawin iyon. Dapat ipakilala ang Biblia bilang salita ng walang-hanggang Diyos, bilang katapusan ng lahat ng kontrobersya at pundasyon ng lahat ng pananampalataya."â€”Ellen G. White, CHRIST'S OBJECT LESSONS, p. 39, 40.

`Anong (kung mayroon man) magkakumpitensyang mga pinagmumulan ng awtoridad (pamilya, pilosopiya, kultura) ang maaaring ilaban sa iyong pagpapasakop sa Salita ng Diyos?`