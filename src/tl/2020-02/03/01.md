---
title:  Ang Pananaw Ni Jesus At Ng Mga Apostol Sa Biblia
date:  11/04/2020
---

### Basahin Para sa Pag-aaral sa Linggong Ito
Mateo 4:1-11; Mateo 22:37-40; Lucas 24:13-35, 44, 45; Lucas 4:25-27; Gawa 4:24-26.

> <p>Talatang Sauluhin</p>
> " Ngunit siya'y sumagot at sinabi, 'Nasusulat, hindi sa tinapay lamang mabubuhay ang tao, kundi sa bawat salitang lumalabas sa bibig ng Diyos "  (Mateo 4:4).

Sa kasamaang palad, sa post-modern na panahong ito, ang Biblia ay muling ipinaliwanag ng higit na nakararami sa pananaw ng isang pilosopiya na nag-aalinlangan sa inspirasyon at sa kapangyarihan nito. Sa katunayan, ang Biblia ay itinuturing lamang na mga ideya ng mga taong naninirahan sa isang kalagayan ng sinaunang kultura na hindi maaaring maunawaan ang mundo tulad ng atin ngayon. Kasabay nito, ang sobrenatural na elemento ay pinahina o inalis ng tuluyan dito, na ginawang isang dokumento ang Biblia na, sa halip na ito ay pananaw ng Diyos sa tao, ay naging pananaw ito ng tao sa Diyos. At nagresulta ito na ang Biblia, para sa marami, ay naging walang-katuturan sa isang panahon ng pananaw ni Darwin at ng modernong pilosopiya.

Gayunman, lubos nating tinatanggihan ang posisyong iyon. Sa halip, sa Bagong Tipan, makikita natin ang kinasihang paraan upang tingnan ang buong Kasulatan sa pamamagitan ng pag-aaral kung paano naintindihan ni Jesus at ng mga apostol ang Lumang Tipan, ang tanging Biblia na mayroon sila sa panahong iyon. Paano sila nakiugnay sa mga tao, lugar, at mga kaganapang inilarawan? Ano ang kanilang mga pagpapalagay at kasunod na  mga pamamaraan ng pagpapakahulugan? Sundan natin ang mga ito at ang kanilang pang-unawa, kung ihahambing sa mga maling kuru-kuro ng mga di-kinasihang tao na humahantong lamang ang mga pagpapalagay sa pag-aalinlangan at pagdududa sa Salita ng Diyos.