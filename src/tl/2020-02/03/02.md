---
title:  Nasusulat
date:  12/04/2020
---

Ang pagbautismo ni Juan kay Jesus ay tanda ng pagsisimula ng ministeryo ng Tagapagligtas, kasunod nito ang pagdadala ng Espiritu kay Jesus sa ilang ng Judea, kung saan—sa Kanyang pinakamahinang kalagayan ng tao—tinukso Siya ni Satanas.

`Basahin ang Mateo 4:1-11. Paano ipinagtatanggol ni Jesus ang Kanyang sarili sa  ilang laban sa mga tukso ni Satanas? Ano ang dapat nating malaman tungkol sa Biblia mula sa kuwentong ito?`

Nang tuksuhin si Jesus tungkol sa pagkain, tumugon si Jesus: "Nasusulat, hindi sa tinapay lamang mabubuhay ang tao, kundi sa bawat salitang lumalabas sa bibig ng Diyos" (Mateo 4:4). Tumuon pabalik si Jesus sa buhay na Salita at ang tunay at banal na pinagmulan nito. Sa ganitong paraan pinatunayan Niya ang awtoridad ng Kasulatan. Nang tuksuhin ng mga kaharian at kaluwalhatian ng mundong ito, ay tumugon si Jesus," 'Nasusulat, sasambahin mo ang Panginoon mong Diyos, at siya lamang ang iyong paglingkuran' "(Mateo 4:10; Lucas 4:8). Ipinaalala sa atin ni Cristo na nakatuon ang tunay na pagsamba sa Diyos at hindi sa iba pa, at ang pagpapasakop sa Kanyang Salita ang totoong pagsamba. Sa huli, sa tukso sa pag-ibig ng pagtatanghal at sa pagpapalagay, si Jesus ay tumugon," 'Nasusulat din naman, 'Huwag mong tuksuhin ang Panginoon mong Diyos" (Mateo 4:7; at Lucas 4:12).

Sa tatlong tuksong ito, tumugon si Jesus ng mga salitang "Nasusulat." Iyon ay, binanggit ni Jesus ang Salita ng Diyos at wala ng iba pa upang harapin ang mga pag-atake at panlilinlang ni Satanas. Dapat itong maging isang makapangyarihang aral sa ating lahat: ang Biblia, at ang Biblia lamang, ang tunay na pamantayan at pundasyon ng ating paniniwala.

Oo, ang Biblia at ang Biblia lamang ang paraan ng pagtatanggol ni Jesus laban sa mga pag-atake ng kaaway. Si Jesus ay Diyos, ngunit sa Kanyang pagtatanggol laban kay Satanas isinuko Niya ang Kanyang Sarili sa Salita ng Diyos.

Hindi ito opinyon; hindi rin ito isang maliwanag, o masalimuot na argumento; wala itong mga salita ng personal na galit; sa halip, ito ay mga simple ngunit malalim na mga salita ng Kasulatan. Para kay Cristo, may pinakamalaking awtoridad at pinakadakilang kapangyarihan ang Kasulatan. Sa ganitong paraan, nagsisimula ang Kanyang ministeryo sa isang tiyak na pundasyon at patuloy na nagtatayo sa pagiging maaasahan ng Biblia.

`Paano tayo matututong umaasa lamang sa Salita ng Diyos, at maging masunurin dito?`