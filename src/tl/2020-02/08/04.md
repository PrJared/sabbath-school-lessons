---
title:  Ang Sabbath At Ang Paglikha
date:  19/05/2020
---

Mabigat na inaatake na ngayon ang ikapitong-araw na Sabbath sa sekular na lipunan at sa mga relihiyosong komunidad. Maaaring makita ang katotohanang ito sa mga iskedyul ng trabaho ng mga pandaigdigang korporasyon; sa pagtatangkang pagbabago ng kalendaryo sa maraming mga bansa sa Europa na nagtatalaga sa Lunes bilang unang araw ng linggo at Linggo bilang ikapitong araw; at sa pamamagitan ng kamakailang papal encyclical sa climate change na tumatawag sa ikapitong araw na Sabbath na "Sabbath ng mga Judio" at hinihikayat ang mundo na mangilin ng isang araw ng pahinga para mabawasan ang global warming (Pope Francis, LAUDATO SIâ€™, Vatican City: Vatican Press, 2015, pp. 172, 173).

`Basahin ang Genesis 2:1-3, Exodo 20:8-11, Marcos 2:27, at Apocalipsis 14:7. Paano nakatali ang pag-unawa sa linggo ng Paglalang sa ikaapat na utos? Paano ito nakaugnay sa mga Mensahe ng Tatlong Anghel?`

Sinasabi ng Biblia, "At sa ikapitong araw ay tinapos ng Diyos ang Kanyang gawain na ginawa Niya" (Genesis 2:2). Maraming mga creationist ngayon ang binibigyang-diin ang gawain ng Diyos sa loob ng anim na araw ng Paglalang, ngunit nakakalimutan nilang kilalanin na hindi nagtatapos ang gawain ng Diyos sa ikaanim na araw. Nagtapos ang kanyang gawain nang lalangin Niya ang araw ng Sabbath. Ito ang dahilan kung bakit masasabi ni Jesus na," 'Ang Sabbath ay ginawa para sa tao, at hindi ang tao para sa Sabbath'" (Marcos 2:27). Maaaring magsalita si Jesus ng makapangyarihang pahayag na ito sapagkat ginawa o nilikha Niya ang Sabbath bilang walang-hanggang tanda at tatak ng tipan ng Diyos sa Kanyang mga tao. Hindi lamang para sa mga Hebreo ang Sabbath, kundi para sa lahat ng sangkatauhan.

Nagpapakita ang Genesis ng tatlong bagay na ginawa ni Jesus matapos Niyang likhain ang araw ng Sabbath. Una, Siya ay "nagpahinga" (Genesis 2:2), na nagbibigay sa atin ng isang banal na halimbawa ng Kanyang pagnanais na magpahinga kasama natin. Pangalawa, "binasbasan" Niya ang ikapitong araw (Genesis 2:3). Sa salaysay ng Paglalang, pinagpala

ang mga hayop (Genesis 1:22), at pinagpala sina Adan at Eva (Genesis 1:28), ngunit ang tanging araw na partikular na pinagpala ay ang ikapitong araw. Ikatlo, 'pinabanal ito'' ng Diyos (Genesis 2:3) o "ginawang banal."

Walang ibang araw sa Biblia ang nakatatanggap ng ganitong tatlong mga paghirang. Ang tatlong kilos na ito ay paulit-ulit sa ikaapat na utos, bagaman, nang ang Diyos ay nagsusulat sa pamamagitan ng Kanyang sariling daliri at tumuturo pabalik sa Paglalang bilang saligan para sa Sabbath (Exodo 20:11).

`Sa Apocalipsis 14:7 at Exodo 20:11, direktang binanggit ang utos ng Sabbath bilang basehan para sa pagsamba sa Manlalalang. Paanong ang direktang koneksyon na ito sa Sabbath ay nakaugnay sa panghuling araw na pangyayari?`