---
title:  Nang Pasimula
date:  17/05/2020
---

`Basahin  ang Genesis 1:1. Anong malalim na katotohanan ang inihayag dito?`

Nagsisimula ang Biblia na may pinakamaringal at malalim na mga salita, mga simpleng salita ngunit kasabay nito ay naglalaman ng walang sukat na lalim kung maingat na pinag-aralan. Sa katunayan, ang pinakadakilang mga tanong ng pilosopiya tungkol sa kung sino tayo, bakit tayo narito, at paano tayo napunta dito ay sinagot ng unang pangungusap ng Biblia.

Umiiral tayo dahil nilalang tayo ng Diyos sa isang tiyak na panahon sa nakaraan. Hindi tayo nagmula sa wala; ni umiral man sa pamamagitan ng tsansa, na walang tunay na layunin, at walang panukalang patutunguhan, gaya ng itinuturo ngayon ng modelo ng pinagmulan ng napapanahong siyensya. Ang ebolusyon ni Darwin ay kasalungat ng Kasulatan sa lahat ng paraan, at ang mga pagtatangka ng ilan na itugma ito sa Biblia ay nagpapamukhang hangal sa mga Cristiano.

Nilikha din tayo ng Diyos sa isang ganap na yugto ng panahon: "nang pasimula." Nangangahulugan itong umiiral ang Diyos bago pa ang pasimulang ito. Iyon ay, umiiral na ang Diyos bago pa nalikha ang oras at naipahayag sa pang-araw-araw na pag-ikot ng "gabi at umaga" at sa mga buwan at sa mga taon, at ang lahat ay minarkahan ng ugnayan ng mundo sa araw at buwan. Ang ganap na pasimulang ito ay binibigkas at sinusuportahan ng iba pang mga talata ng Kasulatan, na patuloy na nagpapatibay sa likas at paraan ng gawain ng malikhaing Diyos (Juan 1:1-3).

`Basahin ang Juan 1:1-3 at Hebreo 1:1, 2. Sino ang kinatawan ng paglalang? Isipin kung ano ang kahulugan nito na namatay din Siya sa krus.`

Itinuturo ng Biblia na si Jesus ang kinatawan ng paglalang. Sinasabi ng Biblia na "ang lahat ng mga bagay ay ginawa sa pamamagitan Niya, at kung wala Siya ay hindi nagawa ang anumang bagay na ginawa" (Juan 1:3). Sa pamamagitan ni Jesus "ginawa Niya ang mga mundo" (Hebreo 1:1, 2). Dahil nagmula kay Jesus ang lahat ng mga bagay sa simula, maaari tayong magkaroon ng pag-asang sa wakas ay tatapusin Niya ang Kanyang sinimulan, sapagkat Siya ang " ‘Alpha at ang Omega,’" “ 'ang Una at ang Huli' ” (Apocalipsis 1:8; Apocalipsis 22:13).

`Anong pagkakaibang mangyayari na malaman mong nilikha ka ng Diyos? Isipin kung hindi ka naniniwala doon. Paano magiging kakaiba ang pananaw mo sa iyong sarili at sa iba, at bakit?`