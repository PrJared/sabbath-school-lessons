---
title:  Ipinapaliwanag Ng Kasulatan Ang Sarii Nito
date:  29/04/2020
---

Dahil lamang sa pagkakaroon ng pinagbabatayan ng pagkakaisa ng Kasulatan ay maaaring magamit ang Biblia bilang sariling tagapagsalin nito. Kung wala ang gayong pagkakaisa, ang Banal na Kasulatan ay hindi maaaring maging liwanag na nagpapakita ng sarili nitong kahulugan, kung saan ang isang bahagi ng Kasulatan ay nagbibigay kahulugan sa ibang mga bahagi at sa gayon ay nagiging susi sa pag-unawa ng mga kaugnay na mga talata.

`Basahin ang Lucas 24:27, 44, 45. Paano binabanggit ni Jesus ang Kasulatan upang ipaliwanag kung sino Siya? Ano ang itinuturo nito sa atin tungkol sa kung paano natin magagamit ang Kasulatan?`

Ang kagandahan ng pagpapahintulot sa Kasulatan na ipaliwanag ang Kasulatan ay nagbubuhos ito ng karagdagang liwanag sa sarili nitong kahubugan. Sa paggawa nito, hindi natin pinipili nang magkakasama ang iba't ibang sipi upang patunayan ang ating opinyon. Sa halip, maingat nating isinasaalang-alang ang konteksto ng bawat talata. Bukod sa agarang konteksto bago at pagkatapos ng isang siping sinisiyasat, dapat nating isaalang-alang ang konteksto ng aklat kung saan matatagpuan ang talata. Bukod pa rito, dahil ayon kay Pablo sa Kasulatan, "ang anumang bagay na isinulat noong una ay isinulat upang tayo ay matuto" (Roma 15:4), dapat nating pag-aralan ang lahat ng sinasabi ng Kasulatan tungkol sa paksang iyon.

"Ang Biblia ang sarili nitong tagapagpaliwanag. Ang banal na kasulatan ay dapat ihambing sa kasulatan. Dapat matutuhan ng mag-aaral na tingnan nang pang kalahatan ang salita, at upang makita ang kaugnayan ng mga bahagi nito. Dapat siyang magkaroon ng kaalaman tungkol sa pangkalahatang tema nito, ang orihinal na layunin ng Diyos para sa mundo, ang pagbangon ng malaking tunggalian, at ng gawain ng pagtubos."—Ellen G. White, EDUCATION, p. 190.

Kapag inihahambing natin ang Kasulatan sa Kasulatan, mahalagang pag¬-aralan nang lubos ang Biblia. Kung maaari, dapat nating gawin ito sa orihinal na wika nito, o kung maaari ay sa isang angkop na salin ng Biblia na tapat sa kahulugang nasa orihinal na Hebreo at Griyego. Bagaman hindi kailangan ang kaalaman sa mga orihinal na wika upang magkaroon ng isang mahusay na pag-unawa sa Biblia, tiyak at posible itong nakakatulong. Kung hindi, ang tapat at may panalanging pag-aaral ng Salita, na may saloobin ng kababaang-loob at pagpapasakop, ay tiyak na magbubunga ng malaki.

`Mag-isip ng isang doktrina, tulad ng kalagayan ng mga patay, na kung saan ang pagtuon sa ilang piling mga talata ay maaaring humantong sa pagkakamali kung hindi papansinin ang ibang mga talata. Ano ang sinasabi nito sa atin kung gaano kahalagang tipunin at basahin ang lahat ng sinasabi ng Biblia tungkol sa paksa upang lubos na maunawaan ang itinuturo ng Biblia?`