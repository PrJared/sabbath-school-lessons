---
title:  Ang Pagkakaisa Ng Kasulatan
date:  27/04/2020
---

Inaangkin mismo ng Biblia na "ang lahat ng Kasulatan ay kinasihan ng Diyos" (2 Timoteo 3:16) at "walang propesiya ng Kasulatan na nagmula sa sariling pagpapakahulugan," at ang mga tao ay "inudyukan ng Espiritu Santo ay nagsalita mula sa Diyos" (2 Pedro 1:20, 21). Sa Diyos bilang tunay na may-akda ng Biblia, maaari nating isipin ang isang pangunahing pagkakaisa at pagkakatugma ng iba't ibang bahagi ng Kasulatan tungkol sa mga pangunahing isyung itinuturo nito.

`Basahin ang Tito 1:9 at 2 Timoteo 1:13. Bakit mahalaga ang pagkakaisa ng Biblia para sa ating paniniwala?`

Sa batayan lamang ng panloob na pagkakaisa nito, isang pagkakaisang nagmula sa banal na inspirasyon nito, maaaring magamit ang Kasulatan bilang sariling tagapagsalin. Kung hindi nagkaroon ang Banal na Kasulatan ng isang ganap na pagkakaisa sa mga aral nito, hindi tayo maaaring magkaroon ng pagkakaisa sa doktrina sa anumang ibinigay na isyu. Kung wala ang pagkakaisa ng Biblia, walang paraan ang iglesia upang makilala ang katotohanan mula sa kamalian at itakwil ang maling pananampalataya. Wala itong batayang magÂ¬disiplina o ituwid ang mga paglihis mula sa katotohanan ng Diyos. Mawawala sa Kasulatan ang kapangyarihan nitong makahikayat o magpalaya.

Gayunman, ipinalagay ni Jesus at ng mga manunulat ng Biblia ang pagkakaisa ng Kasulatan, na batay sa banal na pinagmulan nito. Makikita natin ito sa kanilang karaniwang ugali ng pagsipi sa ilang mga aklat ng Lumang Tipan bilang pantay at magkatugmang timbang (Roma 3:10-18; dito ginagamit ni Pablo ang mga sipi ng Kasulatan mula sa Ecclesiastes [7:20], Awit [14:2,3; 5:9; 10:71 at Isaias [59:7, 8]).

Isinaalang-alang ng mga manunulat ang Biblia na isang di-mapaghihiwalay, at magkakaugnay na buo kung saan ang mga pangunahing tema ay lubos na binuo. Walang pagkakasalungatan sa pagitan ng Lumang Tipan at ng Bagong Tipan. Ang Bagong Tipan ay hindi naglalaman ng isang bagong ebanghelyo o isang bagong relihiyon. Ang Lumang Tipan ay inilahad sa Bagong Tipan, at ang Bagong Tipan ay nagtayo sa Lumang Tipan. Dahil dito, ang dalawang Tipan ay may magkatuwang na relasyon kung saan sila nagbigay ng liwanag sa bawat isa.

Nagpapahiwatig din ang pagkakaisa ng Kasulatan na ang buong Kasulatan (tota scriptura) ay dapat isaalang-alang kapag pinag-aaralan natin ang isang paksa sa Biblia, sa halip na itayo ang ating itinuturo sa mga nakahiwalay na pahayag.

`Ano ang dapat nating gawin kapag nadaanan natin ang mga teksto o mga ideyang lumilitaw na magkakasalungat sa isa't isa sa Biblia? Paano tayo kikilos upang malutas ang mga ito?`