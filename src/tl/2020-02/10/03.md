---
title:  Sina Isaias Hezekias At Senakerib
date:  01/06/2020
---

`Basahin ang Isaias 36:1-3 at Isaias 37:14-38. Sa ulat na ito ng isang napakalaking kampanya ng Asiria laban sa Juda, paano iniligtas ng Diyos ang Kanyang bayan?`

Noong 701 B.C., nilusob ni Senakerib ang Juda. Naitala ang kasaysayan sa Banal na Kasulatan. Ito mismo rin itong naitala ni Sennacherib sa maraming paraan. Sa kanyang makasaysayang mga talang natuklasan sa kabiserang lunsod ng Nineveh, ipinagmamalaki niyang, "Apatnapu't anim sa kanyang [kay Hezekias] matitibay na bayang may pader at hindi mabilang na mga nayon na kanyang nasasakupan ang aking kinubkob at sinakop." Ipinagdiwang niya sa palasyo ni Senakerib sa Nineveh ang pagkatalo ng lunsod ng Lachish sa Judea sa pamamagitan ng pagpuno sa mga pader ng pinakamahalagang silid ng palasyo na may mga larawang nagpapakita ng kanyang pagkubkob at pakikidigma sa lunsod.

Ang mga kamakailang paghuhukay sa Lachish ay nagbukas ng napakalaking mga labi ng pagkawasak ng lunsod matapos itong sunugin ni Senakerib. Ngunit may mahimalang naligtas ang Jerusalem. Si Sennacherib ay nakapagyabang lamang nito: "Kung tungkol kay Hezekias na Judean, ikinulong ko siya sa kanyang lunsod na parang ibon sa isang hawla." Walang paglalarawan ng pagwasak sa Jerusalem, at walang ulat ng mga bihag na dinala sa pagkaalipin. Totoong kinubkob ang Jerusalem, ngunit nagtala ang Biblia na tumagal ang paglusob ng isang araw lamang, dahil iniligtas ng Anghel ng Panginoon ang Jerusalem. Tulad ng inihula ni Isaias, "Kaya't ganito ang sabi ng Panginoon tungkol sa hari sa Asiria: Siya'y hindi paparito sa lunsod na ito, magpapahilagpos man ng palaso diyan, o haharap siya diyan na may kalasag, magkukubkob laban diyan. Sa daan na kanyang pinanggalingan, doon din siya babalik, at hindi siya paparito sa lunsod na ito, sabi ng Panginoon. Sapagka aking ipagtatanggol ang bayang ito upang iligtas, alang-alang sa akin at dahil sa aking lingkod na si David" (Isaias 37:33-35).

Kapansin-pansin, tanging si Lachish lamang ang binanggit sa Nineve, ang kabisera ng Asiria. Hindi matatagpuan ang Jerusalem sa mga pader ng palasyo. Maipagmamalaki lamang ni Sennacherib ang kanyang pagkapanalo laban sa Lachish. Ang labanan sa pagitan ng Diyos ng langit at ng mga diyos ng mga taga-Asiria ay ipinakita sa pagliligtas sa Kanyang bayan. Nakita niya ang mga pagsalakay ng Asiria. Naririnig niya ang panalangin ni Hezekias. Kumilos ang Diyos sa kasaysayan.

`Paano mo aalalahanin na ang Diyos na mahimalang nagligtas sa Israel sa panahong iyon at lugar ay Siya ring Diyos na iyong dinadalanginan, inaasahan, at pinagtitiwalaan ngayon?`