---
title:  Si David Si Solomon At Ang Monarkiya
date:  31/05/2020
---

Kumakatawan ang kaharian nina David at Solomon sa ginintuang kasaysayan sa kasaysayan ng Israel. Ngunit paano kung hindi umiral sina David at Solomon, ayon sa pinapahayag ng ilan? Paano kung ang kanilang kaharian ay hindi tulad ng inilalarawan sa Biblia, gaya rin ng sinasabi ng ilan, Kung wala si David wala ring Jerusalem, ang punong-lunsod ng bansa (2 Samuel 5:6-10). Kung wala si David ay walang templo na itinayo ng kanyang anak, si Solomon (1 Hari 8:17-20). Sa huli, kung wala si David ay walang Mesiyas na darating, sapagkat ipinangako ang Mesiyas sa pamamagitan ng lahi ni David (Jeremias 23:5, 6; Apocalipsis 22:16). Kailangang isulat muli ang kasaysayan ng Israel. Ngunit ang kasaysayan, gaya ng nabasa sa Kasulatan, ay ang totoong nagbigay sa Israel at sa iglesia ng natatanging gawain at misyon nito.

`Basahin  ang 1 Samuel 17. Paano nagbibigay ang Diyos ng isang tiyak na tagumpay para sa Israel? Sino ang ginagamit Niya para sa tagumpay na ito? Saan naganap ang tagumpay?`

Pansinin ang tumpak na paglalarawan ng heograpiko ng mga linya ng digmaan sa I Samuel 17:1-3. Ang lugar ng Khirbet Qeiyafa ay matatagpuan mismo sa mga burol na eksakto sa lugar ng kampong Israelita na inilarawan sa kabanatang ito. Ang mga kamakailang paghuhukay doon ang nagsiwalat ng malaki-laking pinatibay at pinaderang lunsod mula sa panahon ni Saul at David na tumatanaw sa lambak. Nahukay ang dalawang magkasabay na pintuan. Dahil may isang lagusan ang karamihan sa mga lunsod sa sinaunang Israel, maaaring makatulong ang katangiang ito para makilala ang lugar bilang Shaaraim (1 Samuel 17:52), na sa Hebreo ay nangangahulugang "dalawang pintuan."

Kung ganito ang kaso, samakatuwid ay nakilala natin sa unang pagkakataon ang sinaunang lunsod sa Biblia. Noong 2008 at 2013, natagpuan ang dalawang inskripsyon na pinaniniwalaang kumakatawan sa pinakalumang pagsulat ng Hebreo na natuklasan. Binanggit ng pangalawang inskripsyon ang pangalang Eshbaal, ang kaparehong pangalan na isa sa mga anak ni Saul (1 Cronica 9:39).

Noong 1993, nagbukas ang mga paghuhukay sa hilagang lunsod ng Tel Dan ng isang dakilang inskripsyong isinulat ni Haring Hazael ng Damasco, na nagtala ng kanyang tagumpay laban sa "hari ng Israel" at ng hari ng "bahay ni David." Parehong paraan ito kung paano inilalarawan sa Biblia ang dinastiya ni David, na nagdaragdag ng mas makapangyarihang ebidensya ng arkeologo na nabuhay si David ayon sa kasaysayan, gaya ng sinasabi ng Biblia.

`Pag-isipan ang mga implikasyon kung ano ang magiging kahulugan nito sa ating pananampalataya kung, gaya ng sinasabi ng ilang tao, hindi talaga umiral si Haring David?`