---
title:  Pananampalataya At Kasaysayan
date:  04/06/2020
---

Hindi tayo nakatira sa lugar na walang laman. Hindi lamang para sa ating mga sarili ang impluwensya ng ating mga pagpili, kundi para rin sa iba. Sa katulad na paraan, ang buhay ng marami sa sinaunang bayan ng Diyos ay may malaking epekto sa hinaharap ng iba maliban sa kanilang sarili. Sa Hebreo 11, ang kilalang kabanata ng "pananampalataya," makikita natin sa buod ang impluwensya ng marami sa mga sinaunang bayani ng pananampalatayang ito.

**Basahin ang Hebreo 11:1-40. Anong mga aral ang matututunan natin mula sa mga sinaunang mga bayani at sa pamamagitan ng pag-aaral ng kanilang buhay?**

`Enoc`

`Noe`

`Abraham`

`Sara`

`Jose`

`Moses`

`Rahab`

`Samson`

Ang pananampalataya ay hindi lamang isang paniniwala sa isang bagay o ng isang tao; kumikilos ito bilang tugon sa paniniwalang iyon. Ito ay isang pananampalatayang kumikilos; ito ang kinikilala bilang katuwiran. Ito ang mga pagkilos ng pananampalataya na nagbabago ng kasaysayan. Nakasalalay ang bawat isa sa mga pagkilos na ito sa pagsalig sa Salita ng Diyos.

Kumilos si Noe sa pananampalataya nang itayo niya ang daong, at nagtiwala sa Salita ng Diyos laban sa karanasan at dahilan. Sapagkat hindi pa kailanman umulan, ang karanasan at dahilan ay nagmungkahi na ang isang baha ay ganap na walang katuturan. Ngunit sumunod sa Diyos si Noe, at nakaligtas ang lahi ng tao. Si Abraham, na tinawag na Abram, ay umalis sa Ur sa katimugang Mesopotamia, ang pinakasopistikadong lunsod sa mundo noong panahong iyon, at humayo, na hindi alam kung saan siya dadalhin ng Diyos. Ngunit pinili niyang kumilos ayon sa Salita ng Diyos. Pinili ni Moises na maging isang pastol na pinangunahan ang bayan ng Diyos tungo sa Lupang Pangako sa halip na maging hari sa Ehipto, ang pinakadakilang imperyo sa panahon nito. Nagtiwala siya sa tinig ng Makapangyarihan, na tumawag mula sa nasusunog na mababang punungkahoy. Nagpasya si Rahab na magtiwala sa mga ulat ng pagliligtas ng Diyos, itinago ang dalawang espiya, at naging bahagi ng lahi ni Jesus. Hindi natin gaanong alam kung paano makakaapekto ang ating mga desisyon sa buhay ng di-mabilang na mga tao sa henerasyong ito at sa mga darating!

`Anong mga kritikal na desisyon ang nagbabanta sa harap mo? Paano mo ginagawa ang mga pagpili na iyong ginagawa, at bakit?`