---
title:  Ang Makasaysayang Si Jesus
date:  03/06/2020
---

`Basahin ang Mateo 26:57-67, Juan 11:45-53, at Juan 18:29-31. Sino si Caifas, at ano ang kanyang papel sa kamatayan ni Cristo? Sino si Pontio Pilato, at paano naging pinakamahalaga ang kanyang desisyon para sa Sanedrin upang matupad ang mga layunin nito?`

Si Caifas, ang pinakamataas na saserdote, ang nag-udyok para patayin si Jesus. Naitala rin ang kanyang buhay ni Josephus, ang Judiong manunulat ng kasaysayan na nagsusulat para sa mga Romano. "Bukod dito tinanggalan din niya si Jose, na tinatawag ding Caiaphas, para maging pinakamataas na saserdote, at itinalaga si Jonathan, ang anak ni Ananus, ang dating mataas na saserdote, upang maging kapalit niya."â€”Josephus COMPLETE WORKS (Grand Rapids, MI: Kregel Publications, 1969), book 18, chapter 4, p. 381.

Noong 1990, isang nitso ng pamilya ang natuklasan sa timog ng Jerusalem na naglalaman ng 12 puntod o mga kahon ng buto. Ang mga barya at palayok mula sa libingan ay tinatayang nasa gitna ng unang siglong A.D. Ang pinakagayak ng mga puntod, na may maraming hanay ng mga buto, ay naglalaman ng pangalang "Jose na anak ni Caifas." Naniniwala ang maraming iskolar na ito ay naging libingan at puntod ng buto ni Caifas, ang Mataas na Saserdote na direktang kasangkot sa kamatayan ni Jesus.

Noong 1961, isang inskripsyong may pangalan na Pontio Pilato, ang namamahala ng Judea sa ilalim ni Emperador Tiberius, ay natagpuan sa isang bato sa teatro sa Caesarea Maritima.

Kaya, sa parehong kasong ito, ang ilan sa mga pangunahing tauhang nakapalibot sa kamatayan ni Cristo ay pinatutunayan ng kasaysayan.

Nagsasalita rin ang mga sekular na manunulat ng kasaysayan ng unang dalawang siglo tungkol kay Jesus ng Nazaret. Si Tacitus, ang Romanong manunulat ng kasaysayan, ay nagsulat tungkol kay Cristo, ang pagpatay sa kanya sa pamamagitan ni Pontio Pilato sa panahon ng paghahari ng Tiberias, at mga unang Cristiano sa Roma. Si Pliny the Younger, isang Romanong gobernador, ay sumulat noong A.D. 112-113 sa emperador na si Trajan, na nagtanong kung paano niya dapat tratuhin ang mga Cristiano. Inilalarawan niya ang mga ito na nagpupulong sa isang takdang araw bago magliwanag kung saan sila nagtitipon at umaawit ng mga himno tungkol sa isang diyos.

Ang mga natuklasan ng arkeologo at mga pinagkukunan ng kasaysayan ay nagbibigay ng dagdag, at di-biblikal na balangkas para sa pagkabuhay ni Jesus, na sinamba sa loob ng unang 50 taon pagkatapos ng Kanyang kamatayan. Ang mga ebanghelyo mismo ang pangunahing pinagkukunan ng kuwento tungkol kay Jesus, at dapat nating maingat na pag-aralan ang mga ito upang higit pang matuto tungkol kay Jesus at sa Kanyang buhay.

`Bagaman laging maganda ang pagkakaroon ng arkeolohikal na katibayan na sumusuporta sa ating pananampalataya, bakit dapat nating matutunang huwag sumalig ang ating pananampalataya sa mga bagay na ito, bagaman nakakatulong ang mga ito sa ilang pagkakataon?`