---
title:  Si Daniel Si Nebuchadnezzar At Ang Babilonia
date:  02/06/2020
---

Noong Hulyo 2007, isang scholar mula sa Unibersidad ng Vienna ang nagtatrabaho sa isang proyekto para sa British Museum nang makita niya ang isang lapida mula noong panahon ni Nebukadnezar, hari ng Babilonia. Sa lapida, natagpuan niya ang pangalang "Nebusarsekim," ang pangalan ng opisyal ng Babilonia na binanggit sa Jeremias 39:3. Si Nebusarsekim ay isa sa maraming mga indibidwal, parehong mga hari at mga opisyal, na (salamat sa arkeolohiya) ay muling natuklasan mula sa panahon nina Daniel at Nebukadnezar.

`Basahin ang Daniel 1 at 5. Paano tumugma ang mga unang desisyon ni Daniel sa mga kilos ng Diyos sa paggamit sa kanya bilang Kanyang tagapaglingkod at propeta upang makaapekto sa milyun-milyong tao sa buong kasaysayan?`

Si Daniel ay "nagpasya sa kanyang puso" (Daniel 1:8) na manatiling tapat sa Diyos sa kanyang kinakain at sa pananalangin. Ang mga mabuting gawing ito, na nabuong maaga sa kanyang karanasan, ang naging pamantayang magbibigay sa kanya ng lakas para sa kanyang mahabang buhay. Ang resulta ay malinaw na pag-iisip, karunungan, at pang-unawa na nagmumula sa itaas. Ito ay kinilala ni Nebukadnezar at Belshazzar, kaya itinaas siya sa pinakamataas na posisyon sa kaharian. Ngunit, marahil higit na mahalaga, ito ay nagresulta sa mismong pagkahikayat mismo ni Haring Nebukadnezar (Daniel 4:34-37).

Si Nebukadnezar ay anak ni Nabopolasar. Magkasama silang nagtayo ng isang maluwalhating lunsod, na hindi kayang lampasan noong sinaunang panahon (Daniel 4:30). Napakalaki ng lunsod ng Babilonia, na may higit sa 300 templo, isang maringal na palasyo, at napapalibutan ng malalaki at dobleng pader na may 12 at 22 na talampakan ang kapal. Nilagyan ng walong pangunahing pintuang-daan ang mga pader, na pinangalanan ayon sa mga pangunahing diyos ng Babilonia. Ang pinakasikat ay ang pintuan ng Ishtar, na hinukay ng mga Aleman at muling itinayo sa Museo ng Pergamom sa Berlin.

Sa Daniel 7:4, inilarawan ang Babilonia bilang isang leon na may mga pakpak ng agila. Ang daang nilalakaran patungo sa pintuan ng Ishtar ay may linyang may mga larawan ng 120 leon. Ang isang imahe ng isang malaking leon na sumasagpang sa isang tao ay natagpuan din sa panahon ng paghuhukay at nakatayo pa rin ngayon sa labas ng lunsod. Nagpapatotoo ang lahat ng ito sa leon bilang angkop na simbolo para sa Dakilang Babilonia. Nakumpirma ang kasaysayan ng Biblia at ang mensahe ayon sa propesiya nito.

`Sinabi ng Daniel 1:8 na "nagpasya si Daniel sa kanyang puso." Ano ang ibig sabihin nito? Ano ang ilang mga bagay na kailangan mong "pagpasyahan sa iyong puso" tungkol sa mga bagay na iyong gagawin o hindi gagawin?`