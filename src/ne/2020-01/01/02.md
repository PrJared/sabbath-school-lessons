---
title:  'दानिएलको पुस्तकको केन्द्रविन्दु: येशू ख्रीष्ट'
date:   29/12/2019
---

`तपाईँ र मैले समातिरहेको धर्मशास्त्र बाइबलको केन्द्रविन्दु येशू ख्रीष्ट हुनुहुन्छ भनेर देहायका केही पदहरूले हामीलाई कसरी सिकाउँछ? हेर्नुहोस्, लूका २४:२५-२७, यूहन्ना ५:३९-४० र २ कोरन्थी १:१८-२२`

येशू ख्रीष्टले प्रयोग गर्नु भएको सम्पूर्ण पुरानो करारको केन्द्रविन्दु उहाँ नै हुनुहुन्थ्यो भने त्यसमा दानिएलको पुस्तक पनि समावेश भएको थियो। पछि आएर नयाँ करारको पनि केन्द्रविन्दु येशू हुन जानुभएको छ। अर्थात् धर्मशास्त्र बाइबलका सबै ६६ वटा पुस्तकहरूको मूल विषयबस्तु येशू हुनुहुन्छ।

येशू र दानिएल समान नभएतापनि दानिएल १ अध्यायले देखाए अनुसार दानिएलको जीवनलाई येशूको जीवनसँग  तुलना गरेर हेर्न सकिन्छ। येशू स्वर्गको वैभव अर्थात सिंहासन त्यागेर यस पापी संसारमा रहन आउनुभयो र अन्धकारको शक्तिसँग उहाँले सामना गर्नुभयो। दानिएल पनि राजकीय खानदानबाट आएका थिए। अझ दानिएल र उनका साथीहरूलाई येशूको जस्तै वौद्धिक क्षमता दिइएको थियो। पत्थरै पत्थर अर्थात सृष्टिका वस्तुहरूलाई भगवान भनेर पूजा गर्ने बेबिलोनको धर्म, संस्कृति र सभ्यताको चुनौति खप्‍न तिनीहरूलाई बुद्धिज्ञान चाहिएको थियो जुन परमेश्‍वरले तिनीहरूलाई प्रदान गर्नुभएको थियो। दानिएल अध्याय २मा विशेष शालिकको बारेमा व्याख्या गरिएको छ। त्यो शालिकको शिरदेखि खुट्टासम्म विश्‍व साम्राज्यको उदय र पतनको मानचित्र देखाइएको थियो भने त्यसको पाइतालाले युगको अन्तको (इस्टालोजिकल eschatological ) बारेमा चित्रण गर्दछ। अन्तत, यो विश्‍वका सारा साम्रज्यहरूको ठाउँमा येशूको राज्यले अधिकार जमाउनेछ भनेर यस अध्यायले चित्रण गर्दछ। आफ्ना बफादारी र आस्थावान सेवक तथा भक्तहरू आगोको भट्टीमा पर्दा (अर्थात् येशूलाई विश्‍वास गरेकै कारण आगोको भट्टीमा सास्ती खेप्‍नु पर्दैन भनिएको छैन) येशू तिनीहरूको साथमा हिँडिरहनुभएको थियो भनेर दानिएल अध्याय ३ले देखाउँदछ। यस संसारको मुख्य शासक परमेश्‍वर अर्थात स्वर्ग हुनुहुन्छ भनेर तत्कालीन विश्‍वसम्राट् नबूकदनेसरले महसुस गरुन् भनेर अस्थायी रुपमा उनको राज्यबाट उनलाई परमेश्‍वरले हटाउनुभएको थियो भनेर दानिएल ४ अध्यायले व्याख्या गर्दछ। "स्वर्गले शासन गर्छ" (दानिएल ४:२६ रूपान्तरित) वाक्यले येशू ख्रीष्ट "मानिसको पुत्रले" (दानिएल ७:१३) संसारको राज्य र पराक्रमलाई उहाँको हातमा लिनुहुनेछ भनेर हामीलाई याद दिलाउँछ जुन दानिएल ७ अध्यायमा चित्रण गरिएको छ। जब एक रात भोजभतेरमा लठ्ठ हुँदै परमेश्‍वरको अस्तित्वको खिल्ली उडाउँदै थिए राजा बेलशेजारलाई पर्सियाका राजाले बेबिलोनमा हमला गरेर उनलाई खतम गरेका थिए भनेर दानिएल ५ अध्यायले बताउँछ। परमेश्‍वरको खिल्ली उडाउने र उहाँलाई विरोध गर्ने शैतानलाई ख्रीष्ट र उहाँका स्वर्गदूतहरूले बेबिलोन सभ्यताको अन्त्य गरे झैँ अन्त्य गर्नेछन् भनेर उक्त ५ अध्यायले पूर्वसूचना दिँदछ। जसरी मूल पुजारी र  यहूदी धर्मगुरुहरूले षडयन्त्र गरेर येशूमाथि झुठा महाअभियोग लगाए त्यसरी नै दानिएललाई पनि मन्त्री तथा गन्यमान्य व्यक्तिहरूले महाअभियोग लगाएर सिंहको खोरमा फालेका थिए। राजा दारा वा दारियसले दानिएललाई अभियोगबाट छुटाउन खोजेका थिए तर उनी सफल भएनन्। त्यसरी नै बडा हाकिम पिलातसले येशूलाई छुटाउन खोजेका थिए तर सफल भएनन् (मत्ती २७:१७-२४)। मानिसको पुत्र भएको हैशियतले येशू ख्रीष्टले आफ्नो राज्य पुन प्राप्‍त गरि उहाँका जनहरूमाथि राज गर्नुहुनेछ भनेर दानिएल ७ अध्यायले चित्रण गर्दछ। येशू ख्रीष्ट स्वर्गमा रहेको पवित्र मन्दिरको महापूजारी हुनुहुन्छ भनेर दानिएल ८ले देखाउँदछ। येशू ख्रीष्ट बलिको पाठो हुनुहुन्छ र उहाँको मृत्युले परमेश्‍वर र उहाँका जनहरूको बीचमा भएको करार पुनर्स्थापना भएको कुरा अध्याय ९ले चित्रण गर्दछ। र दानिएल १०-१२मा येशू ख्रीष्टलाई मिखाएलको रूपमा चित्रण गरिएको छ। त्यसमा उहाँ प्रधान सेनापति जसले दुष्टका फौज र शक्तिहरूलाई परास्त गरि परमेश्‍वरका जनहरूको विजय लडाइँमामात्र नभएर मृत्युबाट नै उद्धार समेत गर्नुहुनेछ भन्ने कुरा प्रस्तुत गरिएको छ। त्यसकारण जब हामी दानिएलको पुस्तक पढ्छौँ तब त्यसको मूल विषयवस्तु येशू हुनुहुन्छ भन्ने कुरा दिमागमा राख्‍न भुल्नु हुँदैन। दानिएलको पुस्तकले प्रत्येक अध्यायमा कुनै न कुनै तरिकाले येशूलाई औँल्याएको पाइन्छ।

`दु:ख, कष्ट, संघर्ष अथवा अत्यन्तै सुख, समृद्धि र सफलताको समयहरुमा समेत येशू ख्रीष्टलाई नै हाम्रो जीवनको केन्द्रविन्दु बनाइ राख्‍न हामीले कसरी सिक्ने? हाम्रो जीवनको प्रत्येक पाइलामा येशूलाई प्रथमस्थानमा राखेर हिँड्न किन जरुरी छ?`