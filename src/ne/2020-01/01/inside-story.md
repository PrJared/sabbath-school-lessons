---
title:  कथा
date:   03/01/2020
---

#### साथीहरू बनाऊ, तर एडभेन्टिस्ट होइन

*आन्द्र्यु मेकचिस्नी, एडभेन्टिस्ट मिशन*

सोभियत रुसको राजधानी मस्कोबाट इगोर गोसपोडरेटसले सुसमाचारीय प्रचारको  लागि ८०० वटा पोस्टरहरू मगाए। त्यसको शीर्षक थियो "बाइबल ओपनस् द पाथ टु ए हेल्थी एण्ड हाप्पी लाइफ" अर्थात् "बाइबलले स्वस्थ र सुखी जीवनको निम्ति बाटो खुला गर्छ।" पहिलाको सोभियत गणराज्यको एक देशमा इगोरले ती पोस्टरहरू पाएपछि सहरका भित्ताहरूमा टाँसे। त्यो देशका अधिकांस मानिसहरू इसाई थिएनन्। सबै पोस्टरहरू टाँसिसकेपछि एक जना अगुवा प्रचारकले ती पोस्टरहरू फेरि मगाएर सहरका बाँकी भित्ताहरूमा टाँस्न लगाए। "८०० वटा थप नयाँ पोस्टरहरू मगाउनुहोस् जसमा सेभेन्थ-डे एडभेन्टिस्ट चर्चले आयोजना गर्ने पाँच दिने चुरोट खान रोक्ने कार्यक्रमको बिज्ञापन लेखिएको छ" आर्टुरो स्मिडिटले इगोरलाई भने। आर्टुरो अर्जेन्टिनाका सुसमाचार प्रचारक थिए।

आर्टुरोको अनुरोध सुन्दा इगोरलाई विश्‍वासै लागेन। पहिलाको ८०० वटा पोस्टरको निम्ति धेरै पैसा खर्च भएको थियो। त्यो टाँस्न समय र ठाउँ पनि धेरै लागेको थियो। फेरि नभएको पैसा र समय खर्च गर्न इगोर तयार थिएनन्। उनले "किन?" भनेर आर्टुरोलाई सोधे।

"हाम्रो लक्ष्य भनेको इसाई नभएकाहरूलाई एडभेन्टिस्ट बनाउने होइन वा धर्मपरिवर्तन गर्ने होइन तर साथीहरू बनाउने हो" आर्टुरोले जवाफ दिए।

यो सन् १९९२को कुरो हो। सोभियत गणराज्य टुक्रिएको एक वर्षमात्र भएको थियो। इगोर नयाँ युवा एडभेन्टिस्ट पास्टर थिए। उनको देशमा भर्खर लागु भएको धार्मिक स्वतन्त्रताको उपभोग गर्दै इगोर अरूलाई येशूको प्रेमको  बारेमा बाँड्न चाहन्थे।

आर्टुरोको सल्लाहप्रति इगोरलाई चित्त बुझेन। येशूको बारेमा प्रचार नगर्ने कुरालाई उनले मन पराएनन्। चुरोट खान रोक्ने कक्षाहरू संचालन गर्ने कुरा उनलाई तर्कयुक्त लागेन। सुसमाचार प्रचार गर्न पोस्टर किनेर खर्च गरेको पैसा खेर गए झैं उनलाई लाग्यो।र उनले प्रार्थना गरे।

आखिरमा जे होला होला भनेर उनले आर्टुरोको कुरो मान्ने निधो गरे। सायद आर्टुरोलाई केही थाहा थियो तर आफूलाई थाहा नभएको जस्तै गरे। अनि उनले मस्कोबाट चुरोट खान रोक्ने कार्यक्रमको लागि ८००वटा पोस्टर मगाए। उनले अगाडिका पोस्टरहरूमाथि नयाँ पोस्टरहरू टाँसे।

जब चुरोट खान रोक्ने पहिलो कार्यक्रममा मानिसहरू भेला भए तब इगोर छक्‍क परे। बहालमा लिएको हल त १००० जना मानिसहरूको भिडले खचाखच भएको थियो। प्रायजसो आगन्तुकहरू इसाई थिएनन्। पहिलाको पोस्टरले यतिका मानिसहरूलाई आकर्षित गरेको रहेनछ भनेर उनले महसुस गरे।

पाँच वर्षपछि एक साबथको प्रवचन पछि चर्चमा एक जना मानिस इगोरकहाँ आएर हात मिलाए।

"के तपाईँ मलाई चिन्नुहुन्छ?" त्यस मानिसले इगोरलाई सोधे।  इगोरले उनलाई चिनिन त भनेर जवाफ दिए।

"पाँच वर्ष अघि तपाईँहरूले आयोजना गर्नुभएको चुरोट रोक्ने कार्यक्रममा भाग लिने १००० जनाको भिँडमा म पनि थिएँ। तपाईँ र पास्टर आर्टुरोले सिकाएको मैले सुनेँ" ती मानिसले जवाफ दिए। आफू येशूलाई विश्‍वास नगर्ने परिवारमा जन्मेको र धेरै वर्षसम्म चुरोट खान रोक्ने प्रयास गरेको उनले बताए। त्यस चुरोट रोक्ने कार्यक्रमले उनलाई सहयोग गरेको र उनका साथीहरू पनि एडभेन्टिस्टहरू भएकोले आफू पनि प्रत्येक साबथ चर्चमा जान थालेको उनले सुनाए। इगोरले उनको कुरा विश्‍वासै गर्न सकेनन्।

"त्यहीँबेलामा मित्र बनाएर सुसमाचार सुनाउनु कति महत्त्वपूर्ण रहेछ भनेर मैल बुझेँ" इगोर गोजपोडरेटसले भने। वर्ष ५९को इगोर अहिले रुसको दक्षिणी भागमा चर्चको अगुवा हुनुहुन्छ। उनी यी लेखकलाई भन्छन् "हाम्रो उद्देश्य भनेको गैरइसाईहरूको धर्मपरिवर्तन गरेर एडभेन्टिस्ट बनाउने होइन। तर हाम्रो उद्देश्य भनेको येशूको निम्ति साथी बनाउनु हो।"