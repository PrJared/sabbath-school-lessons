---
title: अलौकिक रहस्यदेखि प्रकाश वा रहस्योघाट्नसम्म
date:  11/01/2020
---

### यस अध्यायको मूल पदहरू
दानिएल २:१-१६, प्रेरित १७:२८, दानिएल २:१७-४९, भजन १३८, यूहन्ना १५:५, व्यवस्था ३२:४ र १ पत्रुस २:४।

> <p>यस अध्यायको मूल सार पद</p>
> "दानिएलले जवाफ दिएर भने: सदासर्वदै परमेश्वरको नाउँमा स्तुति होस्। बुद्धि र पराक्रम उहाँसँगै छन्।" (दानिएल २:२० रूपान्तरित)।

आर्कटिक र एटलान्टिक समुद्रको बीचमा एउटा ग्रीनल्याण्ड नाउँ गरेको देश छ। यो संसारको सबभन्दा ठूलो टापु देश हो। यो देश बरफै बरफले ढाकिएको देश हो। यसको वरिपरिका पानीहरूमा बरफका थुप्रै पहाडहरू छन्। ती पहाडहरू धेरै साइज वा आकारका छन्। ती बरफका पहाडहरू तैरिरहन्छन्। कहिले साना साना बरफका थुम्काहरू एकतिर तैरिन्छन् भने कहिले ठूला ठूला बरफका थुम्काहरू अर्कोतिर तैरिन्छन्। साना साना बरफका थुम्काहरूलाई हावाले तैराउँछ भने ठूला ठूला बरफका पहाडहरूलाई त्यसमुनि भएका सामुद्रिक प्रवाहले घचेटिरहेको हुन्छ। जब यस संसारको इतिहासमा घटिरहेको राष्ट्रहरूको उदय र पतनको बारेमा हामी सोच्दछौँ तब ती घटनाहरू त्यही बरफ तैरिएको जस्तै हामी पाउँछौ। साना साना बरफका थुम्काहरू वा साना साना देशहरू ती माथिका हावाले तिनलाई तैर्याइरहन्छ भने ठूला ठूला बरफका पहाडहरू वा राष्ट्रहरू ती मुनिका सामुद्रिक प्रवाहले तैर्याइरहेको हुन्छ। हावाको अर्थ कुनै पनि परिवर्तनशील र के हुन्छ भन्न नसकिने वातावरण हो। यो मानिसको इच्छा जस्तै हो। मानव हुरी र बतासको साथै अर्को शक्तिले यस संसारको इतिहासलाई बगाइरहेको छ। यो सामुद्रिक प्रवाहले ठूला ठूला बरफका पहाडहरूलाई घचेटिरहेजस्तै र त्यो भन्दा अझ शक्तिशाली छ। परमेश्वरको बुद्धि र सार्वभौमसत्ताको लक्ष्यमा यो संसारको इतिहास तैरिरहेको छ। यस मामिलामा एलेन जी ह्वाइट भन्नुहुन्छ, "जसरी ताराहरू आफ्नै निर्धारित बृहत चक्करमा घुमिरहन्छन् त्यसरी नै परमेश्वरको उद्देश्य न त ढिलो हुन्छ न त चाँडो हुन्छ।"-द डिजाएर अभ एजेज, पृ. ३२बाट रूपान्तरित। मानिसहरूको पुरुषार्थ वा कमजोरी, विभिन्न दर्शन, वाद राजनैतिक क्रान्ति वा पार्टीहरूको चलखेलले विश्वका राष्ट्रहरूको उदय र पतन वा उथलपुथल भएको देखिएतापनि दानिएल २ले के देखाउँछ भने स्वर्गमा बिराजमान हुनुहुने परमेश्वरले नै खास गरेर मानव इतिहास यसरी बगाइरहनुभएको छ कि त्यसलाई महान् निष्कर्षमा टुङ्ग्याउने तरखरमा उहाँ हुनुहुन्छ।