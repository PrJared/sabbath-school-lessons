---
title:  प्रार्थना
date:  13/01/2020
---

दानिएल घर गएर तुरन्तै आफ्ना साथीहरूलाई बोलाउँछन्। यदि राजाले देखेका सपना र त्यसको अर्थ परमेश्वरले प्रकट गर्नुभएन भने आफू र साथीहरू सबैको हत्या हुनेछ भनेर पनि तिनीहरूलाई सुनाउँछन्। त्यसको समाधानको कुनै उपाय नभएपछि तिनीहरूले प्रार्थना बाहेक अरू कुनै बिकल्प नै देखेनन्। त्यसकारण दानिएल र उनका साथीहरू मिलेर प्रार्थना गर्ने निर्णय गर्दछन्। हाम्रो जीवनमा जुनसुकै सानो वा ठूलो समस्याहरू आइपरे पनि र हामीले समाधान गर्नै नसक्ने समस्याहरू आइपरेपनि परमेश्वर त्यस्ता समस्याहरू समाधान गर्न अत्यन्तै सक्षम् हुनुहुन्छ भन्ने कुरा हामीलाई थाहा हुनु जरुरी छ।

`दानिएल र उनका साथीहरूको प्रार्थना दुई प्रकारका थिए। ती के के हुन्? हेर्नुहोस्, दानिएल २:१७-२३` 

यस अध्यायमा दुई किसिमका प्रार्थनाहरू उल्लेख गरिएको छ। पहिलो त राजाले देखेका सपना र त्यसको अर्थ खोलिदिन दानिएलले परमेश्वरसँग बिन्ति गर्दछन् (दानिएल २:१७-१९)। तर उक्त प्रार्थनामा दानिएलले के के भनेका थिए सो उल्लेख गरिएको छैन तर हामीलाई यो भनिएको छ कि दानिएल र उनका साथीहरूले "स्वर्गमा रहनुहुने परमेश्वरसँग दयाको भिख मागेका थिए ताकि तिनीहरूले बेबिलोनका बुद्धिजीविहरूसँग नाश हुन नपरोस्" (दानिएल २:१८ रूपान्तरित)। जब तिनीहरू प्रार्थना गर्छन् तब परमेश्वरले तिनीहरूको बिन्ती सुन्नुहुन्छ र राजाले देखेका सपना र त्यसको अर्थ तिनीहरूलाई प्रकट गर्नुहुन्छ। जब हामी पनि "स्वर्गमा हनुहुने परमेश्वरसँग "दया र करुणाको" निम्ति बिन्ती गर्छौँ तब हाम्रो प्रार्थना पनि उहाँले सुन्नहुन्छ भन्ने कुरामा हामी ढुक्क हुनुपर्दछ। हाम्रो प्रार्थनाको जवाफ दानिएल र उनका  साथीहरूले पाए जस्तै नाटकीय रूपमा नहोला तर दानिएलको परमेश्वर हाम्रो पनि परमेश्वर हुनुहुन्छ।

जब तिनीहरूको प्रार्थनाको जवाफ तिनीहरूले पाए तब तिनीहरू हर्षउल्लासका साथ परमेश्वरको स्तुति गर्छन् र धन्यवाद चढाउँछन्। परमेश्वर सारा बुद्धि र ज्ञानको स्रोत र सारा सृष्टि र राजनैतिक इतिहास उहाँको मातहतमा भएको कारणले तिनीहरूले उहाँको प्रशंसा गर्छन्। यहाँ अत्यन्तै महत्त्वपूर्ण पाठ हामीले सिक्नुपर्दछ। जब हामी परमेश्वरसँग प्रार्थना गर्छौ र धेरै थोकहरूको निम्ति बिन्ती गर्छौँ तब उहाँले हाम्रो प्रार्थना सुन्नुभएकोमा कतिपटक हामी उहाँलाई धन्यवाद र स्तुति चढाउँदैनौँ? मानिसहरू परमेश्वरप्रति कति आभारी वा कृतज्ञ हुदारहेछन् भन्ने प्रमाण येशूले १० जना कुष्ट रोगले सताएकाहरूलाई निको पार्नुभएको कथाले दिँदछ। उहाँले दशै जनालाई निको पार्नभएको थियो तर केवल एक जनाले मात्र परमेश्वरको महिमा गर्न फर्केर आयो (लूका १७:१८)। दानिएलले गरेको प्रार्थनाबाट परमेश्वरको स्तुति र प्रशंसा गर्नुपर्छ मात्र होइन हामी कुन परमेश्वरको आराधना गर्दैर्छौँ त्यो परमेश्वरको चरित्रलाई पनि हामीले प्रकट गर्नुपर्दछ। जब हामी उहाँसँग प्रार्थना गर्छौँ तब हाम्रो सर्बोच्च हितको निम्ति उहाँले काम गर्नुहुन्छ भनेर उहाँमाथि हामी भरोसा राख्छौँ, त्यसैकारण हामीले सधैँ उहाँको स्तुति र प्रशंसा गर्नु जरुरी छ।

`तपाईँ जुनसुकै परिस्थिति वा वातावरणमा हुनुभएतापनि परमेश्‍वरप्रति आभारी भएर धन्यवादको स्तुति र प्रशंसा कसरी गर्ने भनेर भजन १३८ले तपाईँलाई सिकाउँछ?` 