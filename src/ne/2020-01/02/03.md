---
title:  जस्तोसुकै दवावमा पनि आस्थालाई जगाइ राख्नु
date:  06/01/2020
---

`तत्कालीन विश्‍व साम्राज्य बेबिलोनका राजा नबूकदनेसरले इस्राएल देशमा हमला गरेर त्यहाँका सयौँ मानिसहरूलाई युद्धबन्दी बनाएर आफ्नो देशमा ल्याएका थिए। तिनीहरूमध्ये दानिएल र उनका तीन मित्रहरू राजकीय खानदानका थिए। जब तिनीहरूले बिदेशमा बिदेशी शासकको हुकुममा चल्नुपर्यो तब तिनीहरू अत्यन्तै दवावमा  परेका थिए। दानिएल १ पढ्नुहोस्। त्यहाँ दानिएलको स्वतन्त्र आत्मनिर्णय र परमेश्‍वरको हस्तक्षेपले काम गरिरहेको हामी देख्छौँ।  दवावमा पनि आफ्नो आस्थासँग सम्झौता नगर्ने नीति तिनीहरूमा कुन हदसम्म थियो?`

बेबिलोनमा आएका दानिएल र उनका तीन युवा मित्रहरूले आफ्नो आस्था, विश्वास र चिनारीलाई कोहीसँग सम्झौता नगरि जीवित राख्न ठूलो चुनौतिको सामना गर्नुपरेको थियो। राजाकै आदेश अनुसार तिनीहरूलाई बिशेष तालिम दिन चुनिएको थियो। पौराणिक कालमा जब राजाहरूले कुनै देशमा हमला गरेर त्यहाँका मानिसहरूलाई युद्धबन्दी बनाएर ल्याउथे तब तिनीहरूमध्येबाट केही धेरै असल युद्धबन्दीहरू छानिन्थे। ती युद्धबन्दीहरूलाई विशेष तालिम दिएर तिनीहरूको मन र बफादारिता विजयी देशका राजा र तिनीहरूका देवीदेवताहरूको आराधना गर्नुपर्ने चलन थियो। अनेकौं तालिमद्वारा युद्धबन्दीहरूलाई परिवर्तन गराएर तिनीहरूले राजाको मन जित्न सकेको खण्डमा तिनीहरू राजदरवारको काममा खटिन्थे। त्यही परिवेशमा ती हिब्रू युद्बबन्दीहरूलाई पनि बेबिलोन सभ्यताका देवीदेवता, संस्कार, धर्म र संस्कृति सिकाएर विभिन्न प्रक्रियाद्वारा तिनीहरूको आस्था र संस्कार अनि तिनीहरूको सोचमा परिवर्तन ल्याउने राजा नबूकदनेसरको चाहना थियो। लोकप्रिय भाषामा भन्ने हो भने तिनीहरूको धर्मपरिवर्तन गरेर बेबिलोनको धर्ममा तिनीहरूलाई आवध्द गराउने राजाको प्रयास थियो। त्यहि प्रक्रियाको एउटा अंश दानिएल र उनका मित्रहरूको नाउँ बेबिलोनको संस्कार अनुसार परिवर्तन गरिएको थियो। नयाँ नाउँको अर्थ तिनीहरू कसका हुन् र तिनीहरूको गन्तव्य कहाँ हो भन्ने कुरा तिनीहरूले बुझ्नुपर्दथ्यो। यसरी नयाँ नाउँ दिइएतापनि ती युवाहरूलाई युद्धबन्दीकै अवस्थामा अर्थात् नजरबन्दमै राखेर अब तिनीहरूमाथिको प्रभुत्व तिनीहरूको नभइ अब नयाँ देशका राजाको हातमा छ भनेर देखाइएको थियो साथै  तिनीहरूलाई बेबिलोनको सभ्यता र धर्म सिकाएर जबरजस्ती बेबिलोनका अन्य नागरिकहरू जस्तै बनाउने प्रयास गरिएको थियो। तिनीहरूको जन्ममा दिइएको तिनीहरूको नाउँले इस्राएलका परमेश्वरलाई औँल्याउँथ्यो। अब तिनीहरूको नाउँलाई परिवर्तन गरि बिदेशी राष्ट्र बेबिलोनका देवताहरूको सम्मान गर्ने खालको नाउँ दिइएको थियो। त्यसको साथै ती हिब्रू युवाहरूलाई तालिमको क्रममा राजा आफैले खाने खानेकुरो र पिउने कुरा आफ्नै टेबुलबाट तिनीहरूलाई दिने निर्णय राजाले गरेका थिए। राजाले जे खान्छन् त्यही खाना खान पाउनु भनेको पौराणिक युगमा त्यसले गहिरो अर्थ राख्दथ्यो। त्यसको अर्थ राजाप्रति एकाग्र बफादार र उनमाथि नै पूरा भरोसागर्ने निर्णय गरेको भन्ने हुन्थ्यो। राजाले त्यस देशका देवी देवताहरूलाई चढाइएको खानेकुरा खाने भएकोले धार्मिक आस्थामा त्यसको गहिरो अर्थ रहन्थ्यो। निचोडमा भन्नुपर्दा राजाले मानेका धर्मसंस्कार र आराधना गर्ने प्रणाली ती हिब्रूहरूलाई मान्न कर गरिएको थियो।

यसरी दानिएल र उनका मित्रहरूलाई ठूलो धर्मसंकटमा पारिएको थियो। बिदेशमा बिदेशी रहनसहन अनुसार चल्नु पर्ने बाध्यतामा तिनीहरू थिए। त्यतिधेरै अपठ्यारोमा पर्दा तिनीहरू अब के गर्ने होला भन्ने ठूलो सोचमा परेका थिए। परमेश्वरप्रतिको आस्थामा पनि अडिग हुनुपर्ने र विश्वसम्राटको शक्तिको मागलाई पनि मान्नुपर्ने-यस्तो परिस्थितिमा परमेश्वरको हस्तक्षेप वा कुनै अलौकिक कामबिना तिनीहरूको जीवन सजिलो नहुने प्राय निश्चित भइसकेको थियो। अझ बेबिलोन सहरका भव्य र गौरबशाली संरचनाहरूले मानव सभ्यताको ठूलो उपलब्धी देखाएर सृष्टिकर्ता परमेश्वरलाई विश्वास नगरेपनि ठूला ठूला कामहरू गर्न सकिन्छ भनेर ती हिब्रू युवाहरूलाई चुनौति दिइरहेका थिए। बेबिलोनी मन्दिरका वास्तुकलाहरू मनमोहक र सुन्दर थिए। झुन्डिरहेका भव्य र सौन्दर्य बगैँचा र सहरभित्र बगिरहेका युफ्रेटिस नदीले त्यो सहरको शोभा र महिमालाई तत्कालीन संसारको कुनै सहरसँग दाँज्न सुहाउदैनथ्यो। त्यसकारण दानिएल र उनका मित्रहरूलाई पनि उच्च पदहरूमा आशिन भएर त्यस सहरको वैभवको उपभोग गर्न र त्यसबाट फाइदा उठाउने अवसर मिलेको थियो। बेबिलोनको असल नागरिक भएर त्यसको उन्नतिमा सहभागी भएर बेबिलोन सभ्यतामा तिनीहरू हराउन सक्थ्ये। बेबिलोनको सभ्यता, धर्म र संस्कारसँग तिनीहरूले सम्झौता गरेर त्यसभित्र भित्रन सके तिनीहरू युद्धबन्दी नभएर त्यही देशको उच्च शाही हाकिमहरू हुन सक्थे। तर संसारको क्षणिक पद, मान मर्यादा, इज्जत, शक्ति र महिमाको निम्ति के तिनीहरूले आफ्नो आस्था र नीतिहरूसँग सम्झौता गरे होलान्?

`त्यस्तो आकर्षित वातावरणमा घुलमिल हुन ती युवाहरूले कस्तो किसिमको बहाना बनाउन सक्थे? आफ्नो विवेक र आस्थालाई त्यस देशको सस्कृति र धर्मसँग सम्झौता गरेर बेबिलोनको सभ्यतामा सजिलैसँग तिनीहरू कसरी घुलमिल हुन सक्थे? के तपाईँले त्यस किसिमको चुनौतिको सामना गरिरहनुभएको छ?`