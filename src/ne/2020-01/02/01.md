---
title: यरुशलेमदेखि बेबिलोनसम्म
date:  04/01/2020
---

### यस अध्यायका मूल पदहरू
२ राजा २१:१०-१६, दानिएल १, गलाती २:१९,२०, मत्ती १५:२४-२६, २ कोरन्थी ४:१७ र याकूब १:५।

> <p>यस अध्यायको मूल सार पद</p>
> "यी चार युवकहरूलाई परमेश्वरले सब किसिमका साहित्य र शिक्षाको ज्ञान र समझ वा दक्षता दिनुभयो। अनि दानिएल सबै किसिमका दर्शन र सपनाको अर्थ खोल्न सक्ने भए" (दानिएल १:१७ रूपान्तरिक)।

पतित मानिसहरूका कमीकमजोरीहरूलाई बाइबलले लुकाउँदैन। उत्पत्ति ३देखि युगको अन्तसम्म देखाइएको मानिसको पापमय स्वभावको परिणाम उल्लेखनीयरूपमा बाइबलमा प्रस्तुत गरिएको छ। फेरि बाइबलमा ती चरित्रहरूलाई देखाइएको छ जो परमेश्वरप्रति जुनसुकै मोल चुकाउनु परेतापनि बफादार रहेका थिए।  परमेश्वरप्रतिको आस्थालाई नै जोखिममा पार्नेगरि अत्यन्तै शक्तिशाली र प्रभावकारी प्रलोभनहरूको सामना तिनीहरूले गर्नुपरेको थियो। परमेश्वरप्रति बफादार भएका मानिसहरूका केही ज्वलन्त, शक्तिशाली र अनुकरणीय उदाहरणहरू दानिएलको पुस्तकमा पाइन्छ।

जेभएतापनि जब हामी दानिएलको पुस्तक पढ्छौँ तब हामीले एउटा कुरा मनमा सधैँ राख्नुपर्दछ: यस पुस्तकको मूल र सत्य पात्र वा नायक परमेश्वर हुनुहुन्छ। कतिपय समयमा दानिएलको पुस्तकलाई सम्झदा दानिएल र उनका मित्रहरूको बफादारितालाई भित्री हृदयदेखि प्रशंसा गर्दछौँ तर परमेश्वरको बफादारिता वा विश्वसनियतालाई उचाल्न बिर्सन्छौँ जसले ती चार युवकहरूलाई बेबिलोन साम्राज्यको शक्ति र प्रलोभनको सामना गर्न शक्ति सम्पन्न गराउनुभएको थियो। आफ्नै देशमा परमेश्वरलाई विश्वास गरेर इमान्दारीपूर्वक बस्नु चुनौतिपूर्ण त छ नै तर युद्धबन्दी भएर बिदेशमा प्रवासी जीवन बिताएर त्यहाँको संस्कार, रहनसहन, धर्म र संस्कृतिको चापमा पनि परमेश्वरको आस्थामा कमलको फूल जस्तै फुलिरहनु मानव क्षमताभन्दा बाहिरको कुरो हो भन्नुमा कसैको दुईमत नहोला। तर येशूका सुरबिर नायकहरू कुनै पनि चुनौतिको सामना गर्न तयार हुन्छन् किनकि पावलको जस्तै तिनीहरूमा पनि यो ज्ञान छ कि तिनीहरूले कसलाई विश्वास गर्छन् सो तिनीहरूलाई थाहा छ (२ तिमोथी १:१२) र परमप्रभु सर्बशक्तिमान् परमेश्वरमाथि तिनीहरूको भरोसा अटल छ।