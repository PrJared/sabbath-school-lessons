---
title:  कुनै खोट नभएका परिपक्व र बुद्धिमानी मानिस
date:  08/01/2020
---

दानिएल र उनका सहकर्मीहरू राजाको दरवारमा सेवाकार्य गर्न चुनिएका थिए। तिनीहरूको चरित्र राजा नबूकदनेसरले नै निर्धारण गरे अनुसार मिलेको थियो। दरावारमा खटिने हाकिमहरू कुनै खोट नभएका र असल वा परिपक्व हुनुपर्छ भन्ने राजाको उर्दी थियो (दानिएल १:४)। जो परमेश्वरको मन्दिरमा सेवाकार्य गर्छन् र बलिहरू पनि कुनै खोट नभएको हुनुपर्छ (लेबी २२:१७-२५,२१:१६-३५)। बेबिलोनको राजाले आफूलाई इस्राएलको परमेश्वरसँग दाँजेको हुनुपर्छ किनभने उनको दरवारमा सेवा गर्ने कर्मचारीहरूको चरित्रमा पनि कुनै खोट नभएको उनले अपेक्षा गरेका थिए। वास्तविकरूपमा भन्ने हो भने दानिएल र उनका सहकर्मीहरू सयौं वर्षपछि प्रेरित पावलले भने झैं परमेश्वरको सामु जिउँदो शहिद भएर जीवन निर्वाह गरिरहेका थिए। बेबिलोन साम्राज्य र सभ्यतासँग सम्झौता नगरि जुनसुकै प्रतिकूल परिस्थितिको पनि सामना गर्न तयार भएर आफ्नो आस्था र चरित्रमा स्पष्टता र परिपक्वता तिनीहरूले देखाएका थिए।

`हाम्रो जीवनमा जुनसुकै चुनौति वा परीक्षा तथा प्रलोभनको सामना गर्न हामी पनि परमेश्‍वरमाथिको विश्‍वास र आस्थामा अटल भएर बस्नुपर्छ भनेर देहायका केही पदहरूले कसरी बताउँछन्? हेर्नुहोस् गलाती २:१९-२१, मत्ती १६:२४-२७ र २ कोरन्थी ४:१६-१८`

परमेश्वरप्रतिको आस्थामा बफादार भएकोले नै उहाँले ती चार जना हिब्रू युद्धबन्दीहरूको सम्मान गर्नुभयो।  दश दिनको परीक्षापछि जब तिनीहरूको हाकिमले तिनीहरूलाई हेरे तब राजाको टेबुलबाट खाना खाने विद्यार्थीहरूभन्दा तिनीहरू हृष्टपुष्ट र स्वस्थ भएको उनले देखे। त्यतिमात्र नभएर परमेश्वरले आफ्ना चार जना सेवकहरूलाई यसरी सम्मान गर्नुभयो "सब किसिमका साहित्य (बेबिलोन सभ्यताका साहित्य तथा धर्मदर्शनहरूसमेत) र शिक्षाको ज्ञान र समझ दिनुभयो।" तर केवल  दानिएललाई मात्र "सबै किसिमका दर्शन र सपनाको अर्थ खोल्न सक्ने बनाइदिनुभयो।" दानिएल १:१७। सो बरदानले पछि गएर दानिएलको जीवनमा उल्लेखनीय भूमिका खेलेको थियो।

जसरी बेबिलोनको राज भवनमा उहाँका सेवकहरूलाई परमेश्वरले सम्मान गर्नुभयो त्यसरी नै हामी संसारमा अनेकौं चुनौतिहरूको सामना गर्छौँ अहिले पनि हामीलाई उहाँले बुद्धि र ज्ञान दिनुहुन्छ (किनभने उहाँ केवल पौराणिक कालका परमेश्वरमात्र हुनुहुन्न)। हाम्रो समाजको भ्रष्ट वातारणबाट चोखो भएर बस्न सम्भव छ भनेर दानिएल र उनका मित्रहरूको अनुभववाट हामी सिक्न सक्दछौँ। यदि परमेश्वरको महिमा गर्न चाहन्छौँ र उहाँको इज्जत राख्न चाहन्छौँ भने परमेश्वरको वचनविपरीत चल्ने समाज र संस्कारबाट हामीले अलग रहनुपर्छ  भनेर तिनीहरूबाट सिक्नुपर्दछ। दानिएल र उनका मित्रहरू रहेको बेबिलोन देशको संस्कार, सभ्यता, धर्म अस्थायी र गलत जगमा बसालिएको थियो। सत्यमा  भन्दा पनि पौराणिकतामा त्यो सभ्यता बसालिएको थियो। बेबिलोनका सबै नागरिकहरूलाई त्यसैको शिक्षादीक्षामा हुर्काइएको थियो। दानिएल र उनका साथीहरू पनि त्यही शिक्षादीक्षामा हुर्कन वाध्य भएतापनि परमेश्वरको सहयोगले तिनीहरू उहाँप्रति निष्ठावान् भएर बस्न सक्षम् भएका थिए। (माछा पानीमा तैरियतापनि माछा पानी बिना संभव हुँदैन भने जस्तै हामीले जुनसुकै समाजमा भिज्नुपरेतापनि त्यही समाजमा हामी हराउनु हुँदैन भन्ने कुरा दानिएल र उनको साथीहरूको बृतान्तले देखाउँछ-अनुवादकको थप टिप्पणी)।

`हामी जहाँ रहेपनि हाम्रो आस्था विपरीत रहेका संस्कार र समाजको सामना गर्नु  परिरहेकै हुन्छ। तैपनि तिनीहरूबाट प्रभावित नहुन परमेश्वरप्रति निष्ठावान र बफादार भएर रहने सङ्कल्प गर्नु जरुरी छ। तपाईँ रहनु भएको समाजमा कस्ता संस्कारहरू छन् जसको सारमा तपाईँ चलिरहनुभएको छैन?`