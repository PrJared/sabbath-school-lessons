---
title:  अन्तिम परीक्षा
date:  09/01/2020
---

`चार जना हिब्रू युवाहरू राजा स्वयंले गरेको परीक्षामा उल्लेखनीयरूपमा उतीर्ण भएका थिए। तिनीहरूको सफलताको श्रेय वा स्रोत के थियो? हेर्नुहोस् दानिएल १:१७-२१को साथै अरू पदहरू, अय्यूब ३८:३६, हितोपदेश २:५-६  र याकूब १:५` 

"बेबिलोनको विश्वविद्यालय"मा हिब्रू युवाहरूले बेबिलोन शिक्षा, धर्म, सभ्यता आदि चिनाउने विभिन्न विषयहरू बडो लगनशीलता र मेहनतसाथ तीन वर्ष सम्म अध्ययन गर्नुपरेको थियो। बेबिलोन विश्वविद्यालयमा अध्ययन गर्ने सबै विद्यार्थीहरूको अन्तिम परीक्षा राजा स्वयंले लिने भएकोले तिनीहरू सबैलाई राजदरवारमा उपस्थित गराइयो। तिनीहरूमा ती चार हिब्रू युवाहरू पनि थिए। राजाले ती हिब्रू युवाहरू अन्य विद्यार्थीहरूभन्दा हृस्तपुष्ट र स्वस्थ भएको मात्र पाएनन् तर तिनीहरूको बुद्धि र ज्ञान अरूभन्दा दश गुणा वढी भएको पाए। बेबिलोनको उच्च शिक्षामा सबै विद्यार्थीहरूलाई उछिनेर ठूलो योग्यता प्राप्त गरेकाले तिनीहरूलाई तुरन्तै राजाको सेवामा नियुक्त गरियो। तिनीहरू तत्कालीन बेबिलोनको सभ्यता, धर्म, साहित्य, ज्ञान र बुद्धिमा निपूर्ण भएका थिए। बेबिलोनका धर्म, साहित्य र शिक्षादीक्षाहरू सनातन सृष्टिकर्ता परमेश्वरसम्मत नभएतापनि वा तिनीहरूमा विश्वास नभएतापनि तिनीहरूले सो सभ्यता इमान्दारिताकासाथ दिलोज्यानले सिकेका थिए।

आफ्नो खाना र विश्वविद्यालयमा लिएको तालिमले गर्दा ती हिब्रू युवाहरू अन्य विद्यार्थीहरूभन्दा उच्च स्थानमा परेका थिए भनेर राजा नबूकदनेसरले सोचेका हुन सक्छन्। तर दानिएल र उनका साथीहरूले देखाएका उत्कृष्ट वा अरूको तुलनामा प्राप्त गरेको उत्तम नतिजा बेबिलोनी तालिम प्रणालीले होइन भन्ने कुरा तिनीहरूलाई थाहा थियो। सबै ज्ञानबुद्धि र त्यसलाई आर्जन गर्ने क्षमता परमेश्वरबाट नै आउँदछ। परमेश्वरमाथि भरपर्नेहरूमाथि उहाँले के गर्न सक्नुहुन्छ भन्ने प्रभावकारी उदाहरण त्यो भन्दा अरू के हुन सक्ला? हामी परमेश्वरका छोराछोरीहरू हौँ भनेर पहिचान दिनलाई  कुनै पनि संञ्चार, सरकार, व्यक्ति वा संस्थाहरूको शक्तिदेखि डराउनु आवश्यक छैन। जब हामी हाम्रो भरोसा परमेश्वरमा राख्दछौँ तब कुनै पनि कठिन परिस्थितिको सामना गरिरहन उहाँले बल दिइरहनुहुन्छ र सबै प्रतिकूल वातावरणबाट हामीलाई सुरक्षित राख्नुहुन्छ भनेर ढुक्क हुनु जरुरी छ। जब विभिन्न चुनौतिहरूको सामना गर्नुपर्ने निर्णयमा हामी पुग्छौ  तब कुन निर्णय ठीक हो भनेर देखाउने महान् अस्त्र नै परमेश्वरप्रति हामीमा भएको आस्था र निष्ठा हुनेछ। ठिकबेठिकको आत्मनिर्णयको अधिकार हामीलाई नै सुम्पिइएको छ।

दानिएल १लाई हेर्दा परमेश्वरको बारेमा धेरै महत्त्वपूर्ण आत्मज्ञानका पाठहरू हामी सिक्दछौँ: (१) विश्वको इतिहास परमेश्वरको नियन्त्रणमा छ। (२) हामी कतिपय समयमा यस्ता संस्कार र समाजमा पर्दछौँ जुन हाम्रो आस्था विपरीत हुन्छ वा हाम्रो आस्थासँग मिल्दैन। त्यो वातावरणसँग सम्झौता गरेर आफ्नो अस्तित्व जोगाउने कि नजोगाउने भन्ने द्विविधामा पनि त्यसलाई सम्हाल्न हामीलाई परमेश्वरले बुद्धि र ज्ञान दिनुहुन्छ। (३) जो भित्री हृदयदेखि वा अन्तरविवेकदेखि नै सच्चाइका साथ परमेश्वरमा भरोसा राख्दछ र त्यस अनुसार जीवनशैली चलाउन प्रतिवद्ध हुन्छ त्यसलाई परमेश्वरले सम्मान गर्नुहुन्छ।

"कोरेस वा साइरस राजाको प्रथम वर्षसम्म दानिएल रहे" (दानिएल १:२१) भनेर दानिएल १ अध्याय टुङ्गिन्छ। यहाँ कोरेश वा साइरस राजा भनेर उल्लेख गरिनुलाई अर्थपूर्ण मान्नुपर्छ: प्रवासी जीवन बिताइरहेकाको निम्ति केही आशाको किरण त्यसले देखाउँछ। आफ्ना जनहरूलाई प्रवासी जीवनबाट छुट्कारा दिएर यरुशलेममा फर्काउन  परमेश्वरले कोरेश वा साइरस राजालाई नै चुन्नुभएको थियो। परमेश्वरका जनहरू एक विदेशी राजाको आक्रमणबाट हार खाँदै युद्धवन्दी भएर प्रवासी जीवन बिताउनुपरेको प्रसंगसँगै दानिएल एक अध्याय सुरू भएपनि घर वा आफ्नै देशमा फर्किने आशाको झलक देखाएर उक्त अध्याय अन्त हुन्छ। हाम्रो यस्तो परमेश्वर हुनुहुन्छ: हाम्रो जीवनको अत्यन्तै कठिन, दु:खकष्ट र परीक्षामा पनि उहाँले सधै आशाको झ्याल खोलिदिनुहुन्छ ताकि हामी उहाँको महिमा देख्न सकौँ र एक दिन सबै दु:ख, पीडा र नैराश्य जीवनको अन्त उहाँले गर्नुहुनेछ। त्यो समय नआउञ्जेल अनन्त जीवनको आनन्द र महिमाको झलक उहाँले हामीलाई निरन्तररूपमा देखाइरहनुहुन्छ।