---
title:  थप जानकारी
date:  10/01/2020
---

"दुवै दानिएल र उनका मित्रहरू र युशूफले, युवा अवस्थामा विदेशमा बन्दक जीवन बिताउनु परेको थियो। तर बेबिलोनमा लगिएका दानिएल र उनका मित्रहरूको भाग्य वा धनसम्पत्ति कमाउने अवसर मिश्रदेशमा लगिएको युशूफको भन्दा असल थियो। तर ती युवाहरूले आफ्नो सही चरित्र देखाउन कठोर परीक्षाको सामना गर्नुपरेको थियो। शाही खानदानबाट आएतापनि दानिएल र उनका साथीहरू यरुशलेमको सरल र सिधा-साधा घरमा थिए। विदेशी राजाको आक्रमणबाट युद्धवन्दी भएर तत्कालीन बेबिलोन साम्राज्यको अत्यन्तै भव्य सहरहरूमा लगिएका थिए। विश्वको महान् सम्राटको विशेष सेवाको निम्ति तालिम दिन तिनीहरूलाई अलग्याइएको थियो। तिनीहरू भ्रष्ट, शानदार र विलासी दरवारको वातावरणमा फस्न ठूलो प्रलोभनमा समेत परेका थिए। यहोवाका उपासकहरू भएतापनि तिनीहरू बेबिलोनको युद्धबन्दी हुनुपरेको थियो, परमेश्वरको मन्दिरका भाँडाकुँडाहरू बेबिलोनका देवीदेवताहरूको मन्दिरमा राखिदा पनि तिनीहरूले टुलुटुलु हेरिरहनुपरेको थियो, इस्राएलका आफ्नै राजा पनि बेबिलोनीहरूको हातमा युद्धबन्दी हुनु पुगेका  थिए, बिजय उल्लासमा नाचिरहेका बेबिलोनीहरू आफ्नो धर्म, संस्कार र सभ्यता हिब्रूहरूको धर्म र संस्कारभन्दा उच्च छ भन्दै अहंकारले फुलेका बेबिलोनीहरूको रौनक ती हिब्रू युद्धबन्दीहरूले हेरिरहनुपरेको थियो। परमेश्वरका आज्ञाहरूलाई नमान्दा इस्राएलीहरू बिदेशी शक्तिबाट हेपिन पुगेका थिए। त्यस्तो परिस्थितिमा पनि परमेश्वरले बेबिलोनीहरूलाई उहाँको सार्वभौमसत्ता वा प्रभुत्वको प्रमाण दिनुभएको थियो। उहाँका आदेशहरू पवित्र छन् र त्यसको पालना गर्दा के परिणाम हुनेछ भन्ने प्रमाण बेबिलोनीहरूलाई देखाइएको थियो। जुनसुकै परिस्थितिमा पनि परमेश्वरप्रति निष्ठावान भएर अडिग भएर बस्नेलाई उहाँले के गर्नुहुन्छ भन्ने ती हिब्रूहरूको गवाही सबैको निम्ति अहिले पनि यथेष्ठ हुनुपर्छ वा पुग्छ।"-एलेन जी ह्वाइट, एजुकेशन, पृ. ५४बाट रूपान्तरित।

**चिन्तनमनन्:**

`अ.    येशूलाई विश्वास गरेकाहरूले जुनसुकै समाज र संस्कारहरूमा रहनुपरेतानि अनेकौं चुनौतिहरूको सामना गर्नुपरिरहेको हुन्छ। त्यस परिस्थितिमा तपाईँको चर्च कसरी उभिरहेको छ? समाज र संस्कारसँग सम्झौता नगरि आफ्नो आस्थालाई कसरी बचाइँराख्ने?`

`आ.    युद्धबन्दी बनेर बिदेशी शक्तिको काबुमा बस्नु पर्दा दानिएल र उनका साथीहरूलाई आफ्नो आस्थालाई त्यागेर बेबिलोनीहरूसँग मिल्न सजिलो थियो होला र बहाना बनाउदा पनि उचितै हुन्थ्यो होला। सारा विश्वमा एकमात्र यहूदी राष्ट्र जसले सनातन सृष्टिकर्ताको उपासक भनेर दावी गर्दा बिदेशी शक्तिको अघि झुक्नु परेको थियो। बेबिलोनका देवीदेवताहरू इस्राएलका परमेश्वरभन्दा पनि बलबान छन् भन्ने प्रमाण त्यो भन्दा अरू के हुन सक्थ्यो होला? त्यस्तो परिस्थितिमा होमिएका दानिएल र उनका साथीहरूलाई आफ्नो परमेश्वरभन्दा बेबिलोनका देवताहरू शक्तिशाली रहेछन् भन्ने मनस्थितिमा पुग्न कति सजिलो हुन सक्थ्यो होला? यद्यपि, त्यस्तो भिषण परिस्थितिमा पनि तिनीहरूमा बाइबलका कुन महत्त्वपूर्ण सत्यहरू तिनीहरूले आत्मसात् गरे होलान् जसले गर्दा तिनीहरू परमेश्वरप्रति निष्ठावान भएर बसे? हेर्नुहोस् यर्मिया ५:१९ “जब मानिसहरू सोध्छन्, ‘परमप्रभु हाम्रा परमेश्वरले हामीमाथि किन यस्तो गर्नुभयो?’ तब तिमीले तिनीहरूलाई भन्नेछौ, ‘जसरी तिमीहरूले मलाई त्यागेर आफ्नै देशमा अन्य देवताहरूको सेवा गर्यौ, त्यसरी नै अब तिमीहरूले बिरानो देशमा विदेशीहरूको सेवा गर्नेछौ’।" र यर्मिया ७:२१-३४ "२१ “ ‘सर्वशक्तिमान् परमप्रभु, इस्राएलका परमेश्वर भन्नुहुन्छ: ‘तिमीहरूका अरू बलिदानहरूमा तिमीहरूका होमबलि पनि मिसाओ र मासुचाहिँ तिमीहरू आफै खाओ। २२ किनकि तिमीहरूका पिता-पुर्खाहरूलाई मिश्रदेशबाट निकालेर ल्याएको दिन जब मैले तिनीहरूसँग बोलें, तब मैले तिनीहरूलाई केवल होमबलि र बलिदानका बारेमा आज्ञा मात्र दिइनँ, २३ तर मैले तिनीहरूलाई यो आज्ञा दिएको थिएँ: मेरो आज्ञापालन गर, र म तिमीहरूका परमेश्वर हुनेछु, र तिमीहरूचाहिँ मेरा प्रजा हुनेछौ। जुन मार्गका विषयमा म तिमीहरूलाई आज्ञा गर्दछु ती सबैमा हिँड, ताकि तिमीहरूको भलो होस्। २४ तर तिनीहरूले आज्ञापालन गरेनन् न त तिनीहरूले ध्यान नै दिए। त्यसको सट्टा तिनीहरू आफ्नै दुष्ट हृदयको अटेरीपनामा हिँड्दैरहे। तिनीहरू पछि हटे, अगि बढ़ेनन्। २५ तिमीहरूका पिता-पुर्खा मिश्रदेशबाट निस्केको समयदेखि यसो अहिलेसम्म मैले बारम्बार दिनैपिच्छे मेरा सेवक, अगमवक्ताहरूलाई तिमीहरूकहाँ पठाएँ। २६ तर तिनीहरूले मेरो वचन सुनेनन्, मेरो कुरामा कान थापेनन्, तर अटेरी भए, र तिनीहरूका पिता-पुर्खाहरूले भन्दा पनि अझ खराबी गरे’।  २७ “जब तिमीले तिनीहरूलाई यी सबै कुरा भन्छौ, तब तिनीहरूले तिम्रा कुरामा ध्यान दिनेछैनन्। तिमीले तिनीहरूलाई बोलाए तापनि तिनीहरूले जवाफ दिनेछैनन्। २८ यसैकारण तिमीले तिनीहरूलाई भन्, ‘यो त्यही जाति हो, जसले परमप्रभु आफ्ना परमेश्वरको आज्ञापालन गरेन, र उहाँको अनुशासन ग्रहण गरेन। सत्यचाहिँ नष्ट भयो, त्यो तिनीहरूको मुखबाट लोप भयो। २९ आफ्नो केश खौरेर फालिदे, नाङ्गा डाँड़ाहरूमा विलाप गर्, किनकि उहाँको क्रोधमा परेको यस पुस्तालाई परमप्रभुले इन्कार गर्नु र त्याग्नुभएको छ। ३० “ ‘यहूदाका मानिसहरूले मेरो दृष्टिमा दुष्ट काम गरेका छन्, परमप्रभु भन्नुहुन्छ। तिनीहरूले मेरो नाउँले कहलाइएको भवन बिटुलो पारी घिनलाग्दा देवताहरू त्यसमा खड़ा गरेका छन्। ३१ आफ्ना छोराछोरीहरूलाई आगोमा बलि गर्न बेन-हिन्नोमको बेँसीमा तोपेतका अल्गा ठाउँहरू तिनीहरूले बनाएका छन्। यस्तो आज्ञा मैले दिएको थिइनँ, न त त्यो कुरा मेरो मनमा उब्जेको थियो। ३२ यसकारण होशियार होओ, यस्ता दिनहरू आउँदैछन्, परमप्रभु भन्नुहुन्छ, जब मानिसहरूले त्यसलाई तोपेत वा बेन-हिन्नोमको बेँसी कहिल्यै भन्नेछैनन्, तर त्यो हत्याको बेँसी कहलाइनेछ। किनकि तिनीहरूले आफ्ना मरेकाहरूलाई तोपेतमा ठाउँ नअटाउञ्जेलसम्म गाड्नेछन्। ३३ तब यस प्रजाका लाशहरू आकाशका पन्क्षीहरू र पृथ्वीका पशुहरूलाई आहार हुनेछन्। अनि तिनीहरूलाई तर्साएर धपाउने कोही हुनेछैन। ३४ म यहूदाका सहरहरू र यरूशलेमका गल्लीहरूबाट हर्ष र आनन्दको आवाज, दुलहा र दुलहीको सोर खतम गरिदिनेछु, किनकि देश उजाड़ हुनेछ’।” बाइबलका ज्ञानहरू थाहा पाउनु र वर्तमान सत्य वा समयसापेक्षित सत्यलाई बुझ्नु अत्यन्तै जरुरी किन छ भनेर माथिका पदहरूले हामीलाई कसरी बुझाउन खोजेको छ?`

`इ.  परमेश्वरप्रति निष्ठावान हुनु किन महत्त्वपूर्ण छ? धर्मको नाउँमा न त आफूसँग न त अरूसँग खेलबाड गर्नु किन मनासिव छैन? हामी कुन परमेश्वरको उपासक हौँ भनेर हाम्रो विश्वासको चरित्रले अरूलाई कसरी देखाउँछौँ?`