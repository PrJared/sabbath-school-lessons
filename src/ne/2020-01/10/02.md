---
title:  परमेश्वरको वचन सबैको केन्द्रविन्दु
date:  01/03/2020
---

`जब दानिएलले भविष्यवाणी अत्यन्तै ध्यानदिएर पढेका थिए तब उनले धर्मशास्त्रबाट कुझेँ भनेर भन्छन्। बाइबलको कुन पुस्तकको बारेमा उनले चर्चा गर्छन्? हेर्नुहोस् दानिए ९:१,२` 

जब दानिएलले गरेको प्रार्थनालाई हेर्छौँ तब मोशा र अगमवक्ताहरूलाई परमेश्वरले दिनुभएको प्रकाश वा दिव्यज्ञानहरूलाई उनले गहिरिएर अध्ययन गरेको कुरा हामी थाहा पाउँछौँ। यर्मियाले लेखेका पुस्तकबाट उनले थाहा पाए कि इस्राएलीहरूको निर्वासन ७० वर्षसम्म हुनेछ (यर्मिया २५:११,१२, २९:१०)। त्यसबेला आफू जिइरहेको समय ऐतिहासिकरूपमा अत्यन्तै महत्त्वपूर्ण भएको दानिएलले बुझ्दछन्।

जुन वर्षमा बेबिलोनमाथि पर्सियाको साम्राज्यले हमला गरेर आफ्नो हातमा लिएको थियो त्यसबेला दानिएलले यो प्रार्थना गरेका थिए भनेर हामीले बुझ्नुपर्छ। ई.पू. ५३९मा यो प्रार्थना गरिएको थियो। दानिएलको जीवनमा उक्त प्रार्थना गरेको समयलाई हेर्यौँ भने राजा नबूकदनेसरले यरुशलेममा आक्रमण गरेर ध्वस्त बनाएको ७० वर्ष भइसकेको थियो। त्यसकारण यर्मियाले गरेको भविष्यवाणी अनुसार परमेश्वरका जनहरू आफ्नो मातृभूमिमा छिट्टै फर्किने आभास् त्यहाँ दिइएको थियो। परमेश्वरको वचनमा नै पूरा भरोसा राखेर चल्दा दानिएललाई थाहा भएको थियो कि उनको जनहरूको निम्ति अत्यन्तै फाइदा हुनेछ। आफ्नो वचनमा परमेश्वरले प्रतिज्ञा गर्नुभए अनुसार बेबिलोनमा निर्वासित जीवनको अन्त्य छिटै हुनेछ र यहूदीहरू आफ्नो मातृभूमिमा उहाँले फर्काउनुहुनेछ।

आफूलाई उपलब्ध भएको धर्मशास्त्रहरूहरू पढेर दानिएलले यो महसुस गरे कि उनका मानिसहरूका पापहरू कति गम्भीर थिए। तिनीहरूले परमेश्वरसँग गरेको करार वा वाचाबन्धन भङ्ग गरेको कारणले परमेश्वरसँग तिनीहरूको सम्बन्ध तोडिएको थियो। त्यसैको फलस्वरुप तिनीहरूले निर्वासित वा विदेशमा शरणार्थी जीवन बिताउनु परेको थियो (लेबी २६:१४-४५)। परमेश्वरले गर्नुभएको भविष्यवाणीलाई गहिरिएर अध्ययन गर्दा दानिएलले भविष्यवाणीका समयहरूको बारेमा बुझ्न सकेका थिए। त्यसैले आफ्ना जनहरूको निम्ति परमेश्वरसँग बिन्तिभाव गर्न अत्यन्तै जरुरी भएको कुरा दानिएलले महसुस गरेका थिए।

जब हामी यस पृथ्वीको इतिहासको अन्तिम घडीमा अघिसरिरहेका हुन्छौँ तब हामीले पनि परमेश्वरको वचन गहिरिएर पढ्न र त्यस अनुसार चल्न अति आवश्यक भएको ठान्नुपर्छ। असल र खराबको बीचमा भइरहेको भिषण संग्रामका कथाहरू बाइबलले खुलासा गर्दछ, तर खराब तत्व वा पाप सदाको निम्ति मेटिनेछ र परमेश्वरको अनन्तको राज्य स्थापना हुनेछ भन्ने आत्मज्ञान परमेश्वरका प्रत्येक विश्वासीले बुझ्नु जरुरी छ। हामी जतिजति धेरै बाइबल पढ्छौँ त्यतित्यति यस संसारको भिषण परिस्थितिको बारेमा र हामीले यस संसारमा जिउनुको लक्ष्य के हो भनेर हामी बुझ्दै जानेछौँ साथै यस संसारको कुनै पनि सभ्यता, दर्शन, वाद, वैज्ञानिक र प्राविधिक उपलब्धिले उपलब्ध गराउन नसकेको आशा पनि हामीलाई यही बाइबलमा उपलब्ध गराइएको छ।

`संसारमा जे भइरहेको छ त्यसको कुनै अर्थ नै नभए जस्तो हामी महसुस गरिरहेका हुन्छौँ। आत्महत्या, आमहत्या, युद्ध, विभिन्न खालका आतङ्क, डर, पीडा आदि जस्ता भिषण अनुभव आजका मानिसहरूले भोगिरहेका छन्। पापी र अधर्मी क्रियाकलाप यो सभ्यताको संस्कारै भइरहेको छ। ती भयावह तत्वहरूको बारेमा बुझ्न हामीलाई केही हदसम्म बाइबलले कसरी सहयोग गर्दछ?`