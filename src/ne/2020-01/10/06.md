---
title:  भविष्यवाणीको मिति वा समयतालिका
date:  05/03/2020
---

२३०० बेलुका र बिहानको स्वप्नदर्शनको अन्तमा अगमवक्ता दानियल अलमलमा परेका थिए किनभने त्यसको अर्थ उनले बुझ्न सकेका थिएनन् (दानिएल ८:२७)। तर उनले देखेको स्वप्नदर्शनको दश वर्षपछि स्वर्गदूत गाब्रिएल उक्त दर्शनको अर्थ बताउन उनीकहाँ आउँछन् (दानिएल ९:२३)। उनलाई स्पष्ट नभएको सन्देश पछि दर्शनद्वारा उनलाई दिइन्छ र मसीहको काम ७० हप्ताको अवधिपछि सम्पन्न हुने कुरो पनि उनलाई प्रकट गराउँछन्। हामीले अगाडि नै हेर्यौँ कि भविष्यवाणीको  समयलाई बुझ्न एक दिनको अर्थ एक वर्ष हो भनेर बुझ्नुपर्छ। त्यसै अनुसार ७० हप्ताको अर्थ ४९० वर्ष भनेर बुझ्नुपर्छ। र त्यो वर्ष कहिले सुरू हुन्छ भन्दा जब यरुशलेमको पुननिर्माण गर्न र त्यस सहरको पुनर्स्थापना गर्न आदेश दिइन्छ (दानिएल ९:२५)। राजा आर्तसास्तले ई.पू. ४५७मा यरुशलेमको पुननिर्माण गर्न त्यो आदेश दिएका थिए। एज्राको नेतृत्वमा यहूदीहरू यरुशलेममा फर्केर त्यस सहरको पुननिर्माण गरेका थिए (एज्रा ७)। बाइबलीय पदले उल्लेख गरे अनुसार ७० हप्ता निर्धारित गरिएको वा "काटिएको" भन्ने बुझाउँछ। त्यसको अर्थ ठूलो समय तालिकाबाट ४९० वर्ष काटिएको थियो। दानिएलले अध्याय ८मा आफ्नो दर्शन अनुसार उल्लेख गरेको लामो २३०० दिन वा वर्षहरू तोकिएको समयबाट ४९० काटिएको थियो। त्यसले गर्दा २३०० वर्ष र ४९० वर्षको सुरु एउटै मितिमा हुनुपर्छ अर्थात् ई,पू. ४५७।

सात हप्ता वा ४९ वर्षहरू भनेर सम्बोधन गरिँदा यरुशलेमको पुननिर्माण गरेको समयलाई देखाएको समय हो भन्न सकिन्छ। सात हप्तापछि ६२ हप्ता (४३४ वर्ष) अरू बाँकी रहन्छ जब राजकुमार मसीहतिर डोर्याउँछन् (दानिएल ९:२५)। यसरी राजा आर्तसास्तले दिएको आदेशको ४८३ वर्षपछि सन् २७मा येशू मसीहले बप्तिस्मा लिनुहुन्छ र उहाँको मसीह कामको निम्ति पवित्र आत्माले अभिषेक गर्नुहुन्छ।

सत्तरीयौँ हप्ताको दौरानमा अर्को निर्णायक घटनाहरू घट्छ: (१) "मसीह वा अभिषिक्त जन हटाइनेछ" (दानिएल ९:२६)। यसले येशू ख्रीष्टको मृत्युको भविष्यवाणी गर्दछ। (२) मसीहले "धेरै जनासित एक 'साता'को लागि तिनले एउटा करारको सदर गर्नेछन्।" (दानिएल ९:२७)। येशू र उहाँ चेला वा प्रेरितहरूलाई यहूदी राष्ट्र वा जातिको निम्ति विशेष लक्ष्य पूरा गर्न खटाइएको थियो। यो काम अन्तिम सातामा गरिएको थियो अर्थात् सन् २७देखि ३४सम्ममा । (३)  "तर हप्ताको बीचमा तिनले बलिदान र भेटीलाई समाप्त गर्नेछन्।" (दानिएल ९:२७)। येशूलाई बप्तिस्मा दिएको तिन वर्ष छ महिनापछि अर्थात् हप्ताको बीचमा भएको उहाँको बप्तिस्मा पछि येशूले पशुबलिको विधिलाई अन्त्य गर्नुहुन्छ। त्यसको अर्थ अब यस पृथ्वीमा भएको पवित्र मन्दिरमा हुने तर भविष्यवाणीलाई औंल्याउने पशुबलि र सबै विधिको औचित्य समाप्त भएको थियो। येशूको बलि नै नयाँ करारमा उल्लेख गरिएको अन्तिम र सिद्ध बलि थियो। पाप मोचनलाई औंल्याउने कुनै पनि पशु बलिको आवश्यकता  खारेज भएको थियो। ७० हप्ताको अन्तिम हप्ता सन् ३४मा अन्त भएको थियो येशूका भक्त स्टिफनलाई सुसमाचारको खातिर मारियो। त्यसबेलादेखि यहूदीहरूलाईमात्र सुरूमा उपलब्ध गराइएको सुसमाचार तिनीहरूबाट अयहूदी वा अन्य जातिहरूलाईमा पुर्याउने बाटो खुलेको थियो।

`दानिएल ९:२४-२७ फेरि पढ्नुहोस्। भविष्यवाणीमा उल्लेख गरिएको मसीहको महान् आशा र प्रतिज्ञाको बाबजुद पनि यस संसारमा हत्या, हिंसा, आतङ्क, युद्ध, उदासिनता, विध्वंस र मानिसको हृदयमा भइरहने भयावह र अनिश्‍चिताको वातावरण झन् झन् चर्किरहेको हामी पढ्दछौँ। जीवनको यस्तो बिपत्तिमा पनि परमेश्‍वरप्रति हुनु पर्ने आशा अझ पल्हाइ नै रहेको छ भनेर हामी आफैलाई र अरूलाई कसरी विश्‍वस्त पार्ने? हेर्नुहोस्  दानिएल ९:२४-२७।`