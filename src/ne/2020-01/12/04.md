---
title:  रोम र करारको राजकुमार
date:  17/03/2020
---

`दानिएल ११:१४-२८मा उल्लेख गरिएका पदहरू बुझ्न कठिन भएतापनि त्यहाँ उल्लेख  गरिएका चित्र वा रुपहरू दानिएलको पुस्तकमा अन्त कतै पनि उल्लेख गरिएका छन्?` 

ग्रीसका राजाहरूको शक्ति मूर्तिपूजा गर्ने रोममा सरेको चित्रण दानिएल ११:१६मा देखिन्छ "आक्रमणकारीले इच्छा लागेअनुसार गर्नेछन्, कोही पनि उनको विरुद्ध खड़ा हुन सक्नेछैन। उनले आफैलाई त्यो सुन्दर देशमा बसाल्नेछन् र उनीसित त्यसलाई नाश गर्ने शक्ति हुनेछ।" सुन्दरदेश भन्नाले यरुशलेमलाई बुझाउँदछ। त्यस क्षेत्रमा पौराणिक इस्राएलीहरू बसोबास गरेका थिए। नयाँ शक्तिले त्यस क्षेत्रलाई कब्जा गर्नेछ भनेको सनातन परमेश्वरप्रति श्रद्धा नराख्ने मूर्तिपूजा गर्ने रोमको शक्तिलाई जनाउँछ। सानो सिङले आफ्नो शक्ति फैलाउँदै सुन्दर भूमिमा फेलिएको भनेर दानिएल ८:९ले पनि त्यही घट्नालाई बुझाउँदछ। त्यसकारण यरुशलेममाथि आक्रमण गरेर त्यसमाथि शासन गर्ने विश्व शक्ति मूर्तिपूजा गर्ने रोम नै हो भनेर हामी ठम्याउन सक्छौँ।

यस धारणालाई सत्य सावित गर्न बाइबलमा अरू थप प्रमाणहरू पनि छन्। जनतालाई करको भार लगाउने राजा कैसर वा सिजर अगस्टस हुनुपर्छ। उनको राज्यकालमा येशूको जन्म भएको थियो (तत्कालीन समयमा युशूफ र मरियमको यात्रा करिब १०५ किलोमिटर थियो अर्थात् त्यसको लागि तिनीहरूलाई पाँच दिन जति लागेको थियो भनेर बाइबलका विद्वानहरू बताउँछन् । तिनीहरू नासरथबाट युशूफको पुर्खौली भूमि बेथलेहममा गएका थिए-अनुवादकको खोज)।

भविष्यवाणी अनुसार ती शासक पछि तिरस्कृत वा नैतिक पतन र भ्रष्ट (दानिएल ११:२०) भएका राजाले शासन गर्नेछन् भनेर उल्लेख गरिएको छ। अगस्टसपछि उनको धर्मपुत्र टाइबेरियसले राज्य गरेका थिए भनेर इतिहासले बताउँछ। टाइबेरियस सन्की, भ्रष्ट र कसैले मननपराउने राजा भनेर कहलाइन्छन्।

महत्त्वपूर्ण विषय त के थियो भने बाइबलमा उल्लेख गरिए अनुसार यही टाइबेरिसकै शासनकालमा "करारको राजकुमारलाई" नाश गर्नेछन् वा टुक्राउनेछन् भनेर उल्लेख गरिएको छ (दानिएल ११:२२)। यो येशू ख्रीष्टको मृत्यु क्रुसमा हुनेछ भनेर जनाइएको थियो भन्ने स्पष्ट छ। उहाँलाई "राजकुमार मसीह" भनेर पनि सम्बोधन गरिएको छ (दानिएल ९:२५, मत्ती २७:३३-५०)। सम्राट् टाइबेरियसकै राज्यकालमा येशूलाई मारिएको थियो। करारको राजकुमारलाई के गरिनेछ भनेर भनिए अनुसार भविष्यवाणी पूरा भएकोले बाइबलमा लेखिएको भविष्यवाणीका घट्नाहरूको प्रवाह कसरी पूरा भइरहेको छ भन्ने ज्ञान परमेश्वरलाई अगावै थाहा थियो भन्ने शक्तिशाली प्रमाण त्यसले देखाउँछ। भविष्यवाणी अनुसार जे जे भयो त्यसमा परमेश्वर ठिक हुनुहुन्थ्यो भनेर हामीले थाहा पाएकोले भविष्यमा पनि उहाँले भन्नुभए अनुसार नै सवै पूरा हुनेकुरामा हामी आशावादी, विश्वस्त र निश्चित छौँ।

`राजनैतिक र ऐतिहासिक घट्नाहरूको बीचमा "करारको राजकुमार" नासरथको येशूलाई ती पदहरूमा प्रकट गरिएको छ। सबै राजनैतिक, आत्मिक र सामाजिक उथलपुथलको बीचमा येशू ख्रीष्ट नै बाइबलको केन्द्रविन्दु हुनुभएको हामी कसरी बुझ्न सक्छौँ?`