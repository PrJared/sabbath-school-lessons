---
title:  पर्सिया वा फारस र ग्रिसको बारेमा भविष्यवाणीहरू
date:  15/03/2020
---

`दानिएल ११:१-४मा हामी के पढ्छौँ जसले दानिएलका अगाडिका केही भविष्यवाणीहरूलाई याद दिलाउँछ।` 

तीन जना राजाहरू फारसी वा पर्सियाबाट उदय हुनेछन् भनेर दानिएललाई गाब्रिएलले बताउँछन्। ती तीन राजापछि चौथो राजा हुनेछ जो सबैभन्दा धनी हुनेछ र ग्रिसलाई रिस उठाउनेछ। कोरेश वा साइरस राजापछि तीन जना राजाहरूले एक पछि अर्को गर्दै शासन गरेका थिए: क्याम्बियसिस (ई.पू.  ५३०-५२२), फाल्स स्मरडिस (ई.पू. ५२२) र दारियस वा दारा एक (ई.पू. ५२२-४८६)। चौथो राजा जरेक्सेस जसलाई एस्थरको पुस्तकमा अहेसारस भनेर कहलाइन्छ। उनी धेरै धनी थिए (एस्थर १:१-७) र ग्रिसलाई हमला गर्न आफ्नै सैनिकहरूलाई पठाएका थिए। यो भविष्यवाणी गरे अनुसारै भएको थियो। तर उनी  जतिसुकै शक्तिशाली भएतापनि ग्रिसका थोरै महसुर सैनिकहरूले प्रतिकार गरेका थिए।

दानिएल ११:३ अनुसार उदय हुने राजा अलेकजेण्डर महान् अत्यन्तै शक्तिशाली राजा थिए। पौराणिक संसारमा उनी अत्यन्तै शक्तिशाली र सर्वमान्य शासक थिए। उनको मृत्यु केवल ३२ वर्षको उमेरमा भएको थियो। उनी पछि उनको विश्वसाम्राज्य कसले सम्हाल्ने भन्ने उत्तराधिकारी उनले छोडेका थिएनन्। त्यसले गर्दा उनको राज्य चार जना सेनापतिहरूको बीचमा बिभाजित भएको थियो। सेल्यकसले सिरिया र मेसोपोटामिया, पटोल्मीले इजिप्ट, लिसीमाकसले थ्रेस र एशिया माइनरका केही भागहरू र क्यासान्दरले म्यासडोनिया र ग्रिसको शासन हातमा पारेका थिए।

`देहायका पदहरू पढ्नुहोस्।यहाँ उल्लेख गरिएको शक्ति अलेकजेण्डर महान् नै हुन् भनेर तुलनात्मकरूपमा हेरेर कसरी ठम्याउने? हेर्नुहोस्, दानिएल ११:२-४:, ८:३-८ र २०-२२` 

यहाँ दिइएका विभिन्न नाउँहरू: मितिहरू, स्थानहरू र ऐतिहासिक घट्नाबाट हामी के सिक्छौँ? पहिलो त, परमेश्वरका दूतले भविष्यवाणी गरे अनुसार भविष्यवाणी पूरा भएको छ। परमेश्वरको वचन कहिल्यै पनि खेर जादैन। दोस्रो, हाम्रो परमेश्वर इतिहासको प्रभु वा स्वामी हुनुहुन्छ। यस संसारमा चलेका राजनैतिक शक्ति, अगुवा र राज्यहरू कुनै बादशाह, निरंङ्कुश शासक वा अनेकौं दर्शन, वाद र सपना बोकेका राजनेता वा दार्शनिकहरूका प्रभावले चलिरहेका छन् भन्ने हामी सोच्दछौँ। तर यस संसारका इतिहासका पाङ्ग्राहरू परमेश्वरको उद्देश्य अनुसार चलाउने आखिरी जिम्मा उहाँकै हो भनेर बाइबलले प्रकट गर्दछ। पछि यस पृथ्वीमा भएका अवान्छित तत्व वा पाप, अधर्म अन्याय, अत्याचार दुष्ट आदिको अन्त्य भएरै छोड्छ र परमेश्वरको राज्य सदाको निम्ति स्थापना हुनेछ।