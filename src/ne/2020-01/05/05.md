---
title:   स्वर्गतिर आँखा लगाउनु
date:  29/01/2020
---

`कसरी र किन राजको निम्ति परिस्थिति बदलियो? हेर्नुहोस् दानिएल ४:३४-३७` 

परमेश्वरले राजा नबूकदनेसरलाई कहालीलाग्दो रोगले सताउन दिनुहुन्छ। अनि बिस्तारै राजाको होसलाई परमेश्वरले फर्काउनुहुन्छ त्यसपछि उनको दिमाग सन्तुलनमा आउँछ। सात वर्षसम्म पीडा भोगिरहेका राजाले त्यस समयको अन्ततिर जब स्वर्गतिर उनका आँखा लगाउँछन् तब दानिएलले भने अनुसार नै ती सबै परिवर्तन भए । (दानिएल ४:३४)।

"सात वर्षसम्म राजा नबूकदनेसरको चर्तिकला देखेर उनका प्रजाहरू अचम्मित भएका थिए। सारा संसारको सामु उनी सात वर्षसम्म झुकेका थिए।अनि बल्ल उनको घैँटोमा घाम लाग्यो र फेरि होसमा आए। नम्र भएर स्वर्गका परमेश्वरलाई पहिचान गरे र आफूले पाएको दण्डमा उहाँकै हात थियो भनेर राजाले स्वीकारे। सार्वजनिकरूपमा आफ्नो दोष स्वीकारेकोमा र परमेश्वरको महान् सदाशयताद्वारा उनलाई फेरि पुनर्स्थापित गरिएको थियो।"-एलेन जी ह्वाइट, प्रोफेटस एण्ड किङ्गस्, पृ. ५०बाट रूपान्तरित।

जब हामी स्वर्गतिर आँखा उचाल्छौँ तब ठूला ठूला परिवर्तनहरू आउन सक्ने कुरामा कुनै विवाद छैन। होसमा आएपछि राजाले आफू कुन परिस्थितिमा हुनुपुगेँ भनेर बुझ्ने वित्तिक्कै उनले पाठ सिकेको कुरा राजाले प्रमाणित गरे।

एउटा कुरो ख्याल गर्नु जरुरी छ। नबूकदनेसरको कथा खास गरेर उनको नभएर परमेश्वरको दया र सदाशयताको कथा हो। इस्राएलको परमेश्वर आफ्नो जीवनको पनि परमेश्वर हुनुहुन्छ भनेर स्वीकार्ने अवसर राजाले तीन पटक गुमाएका थिए। पहिलो पल्ट, जब उनले इस्राएलबाट पक्रेर युद्धबन्दी वनाएका दानिएल र उनका साथीहरूको असाधारण ज्ञान र बुद्धिलाई पहिचान गर्ने अवसर पाउँदा (दानिएल १), दोस्रो पटक जब दानिएलले उनको सपना र त्यसको अर्थ बताइदिए (दानिएल २) र तेस्रो पटक जब ती तीन जना युवाहरूलाई दनदन बलिरहेको आगोमा ज्यूँदै हिडिरहेको देखे। परमेश्वरको अस्तित्व र उहाँको महाशक्तिको बारेमा बुझ्ने अवसर उनलाई मिलेको थियो (दानिएल ३)। आगोबाट उद्धार गरिएको अलौकिक कामले पनि राजाको हृदयलाई नम्र पारेन वा परमेश्वरको सामु पग्लिएन भने अरू केले पग्लेला?  राजाको हठको बावजूद पनि परमेश्वरले एक पछि अर्को मौका दिएर चौथौँ पटकमा उनको हृदय जित्नुहुन्छ र उनलाई फेरि शाही पदमा पुनस्थापना गर्नुहुन्छ (दानिएल ४)। बारम्बार मौका दिएर भएपनि मानिसहरू परमेश्वरसँगको ठीक सम्बन्धमा आऊन् भन्ने चाहना परमेश्वरको हो भनेर नबूकदनेसरको मामिलाले प्रष्ट रूपमा देखाउँदछ। (नबूदकनेसरको जीवनी वा घट्ना मानिसहरूलाई पाठ सिकाउन भएको आपतकालीन घट्ना भनेर मानिलिनुपर्छ। किनभने जीवन चक्रमा सबैले त्यही अनुभव गर्छन् भन्ने  छैन न त परमेश्वरलाई ग्रहण गर्न त्यस्तो मौका नै मिल्छ। कतिपय मानिसहरूको अन्त्य दोस्रो मौका नमिलिकनै हुनसक्छ-अनुवादकको थप)। तर त्यसको धेरै सय वर्षपछि पावल लेख्दछन् "परमेश्वर चाहनुहुन्छ कि संसारमा जन्मेका सबै मानिसहरूले मुक्ति पाऊन् र सत्यको ज्ञानमा आउन सकून्" (१ तिमोथी २:४ रूपान्तरित)। पावलले भनेका यी सत्य कथनको शक्तिशाली उदाहरण राजा नबूकदनेसरको कथामा हामी पाउँछौँ (साथै परमेश्वर कुनै एक जात वा देशको नभएर संसारमा जन्मिएका प्रत्येक मानिसको परमेश्वर हुनुहुन्छ भनेर सो कथामा हामी सिक्न सक्छौँ-अनुवादकको थप)।

`तपाईँले जीवनमा कस्ता कस्ता अनुभवहरू गर्नुभयो जसले गर्दा परमेश्वरको सामु तपाईँले झुक्नुपर्यो? र सो अनुभवबाट तपाईँले के सिक्नुभयो? परमेश्वरको उपस्थिति र सदाशयताको अनुभव गर्न राजा नबूकदनेसरले भोगे जस्तो भिषण परिस्थिति तपाईँमा आउन नदिन तपाईँ कसरी सजग भइरहनुहुन्छ?`