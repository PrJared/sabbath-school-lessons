---
title:  अगमवक्ताद्वारा चेतावनी
date:  27/01/2020
---

`दानिएलले राजा नबूकदनेसारलाई उनको सपनाको भेद खोलिदिएर भविष्यमा उनलाई के हुनेछ भनेर सतर्क पनि गराएका थिए, त्यसकारण उनले के अब गर्नुपर्छ र किन गर्नुपर्छ भनेर पनि दानिएलले उनलाई सल्लाह दिएका थिए। हेर्नुहोस्, दानिएल ४:२७ यसै सन्दर्भमा हितोपदेश १४:३१` 

दानिएलले सपनाको अर्थमात्र भन्दैनन् तर त्यस भयाभव परिस्थितिबाट उम्कन राजालाई बाटो समेत देखाउँछन् "त्यसकारण, हे महाराज मेरो सल्लाह तपाईँको निम्ति स्वीकारयोग्य होस्: तपाईँ धर्मी भएर तपाईँको पाप तोड्नुहोस्। गरिबहरूलाई दया देखाएर तपाईँको दुष्टता हटाउनुहोस्। अनि सम्भवत: तपाईँको समृद्धि, यश र कीर्तिको आयु लामो हुनेछ " (दानिएल ४:२७ रूपान्तरित)।

बेबिलोन सभ्यतालाई स्वर्णयुगमा पुर्याउन र त्यस देशको गौरबलाई उच्च पार्न राजा नबूकदनेसारले ठूलो मेहनत गरेका थिए। उनले निर्माण गरेका बेबिलोनका भवनहरू भव्य र सुन्दर थिए। उनले निर्माण गरेका सम्पदाहरूमध्ये विश्वले नै अचम्म मान्ने झुण्डिएको भव्य बगैँचा पनि थियो जुन अग्लो संरचनामा निर्माण भएको थियो, पानी बग्ने कुलोको निर्माणलाई त्यसबेला उच्च प्राविधि मानिएको थियो, सयौं भव्य मन्दिर र अन्य भवनहरूको निर्माण गरिएका थिए। तर देशको ऐश्वर्य र यशलाई थाम्न गरिने निर्माण कार्यमा उनले दासहरूलाई लगाएका थिए। दासहरूलाई शोषण गरि गरिबहरूलाई वास्ता नगरि बेबिलोन देशको सान बढाउन राजा अघि बढेका थिए। बेबिलोन साम्राज्यको धन सम्पत्तिले देश र जनताको हित नगरि राजा र उनका भारदारहरूको मोजमज्जामा काम गरेको थियो। आफ्नो देशको भव्य सम्पदालाई हेरेर अनि आफ्नो देशमा भएको धनको थुप्रोले राजालाई घमण्डी र अहङ्कारी वनाएको थियो र परमेश्वरको अस्तित्वलाई स्वीकार गर्नुपर्ने वाध्यता वा आवश्यकता उनले ठानेका थिएनन्। परमेश्वरलाई विश्वास नगरेका राजाले आफ्नो सम्पन्नताको वावजूत पनि  गरिब जनताको आवश्यकताप्रति आँखा चिम्लेका थिए। तिनीहरूको परिश्रम र पसिनालाई उनले वास्ता गरेका थिएनन्। परमेश्वरले गरिबहरूप्रति विशेष चासो देखाउनु हुन्छ भन्ने कुरालाई राजाले गरेको वेवास्ता राजा नबूकदनेसरको निम्ति एक उल्लेखनीय पाप हो भनेर दानिएलले औँल्याएका छन्।

राजा नबूकदनेसारलाई दिइएको सन्देश बाइबलीय परिप्रेक्षमा कुनै नौलो कुरा थिएन। गरिबहरूलाई शोषण नगर्न, नहेप्न र नदबाउन परमेश्वरले अगमवक्ताहरूमार्फत बारम्बार खबरदारी गर्नुभएको थियो। अन्य पापहरूमा खाचोमा परेकाहरूको वेवास्ता गर्नु पनि एक उल्लेखनीय पाप भएकोले इस्राएलका राजाहरू निर्वासनमा जानुपरेको थियो।

गरिबलाई करुणा, दया, प्रेम देखाउने, उसप्रति उदार हुने गुण इसाई आस्थाको उच्च गुण वा आचारसंहिता हो। ( जिब्रो र मुखलेमात्र दया र करुणाको भाषण नछाँट तर सत्य र कामद्वारा देखाऊ भनेर १ यूहन्ना ३:१८ले भन्दछ)। अनि गरिबहरूको शोषण गर्नु र तिनीहरूलाई वेवास्ता गर्नु नै परमेश्वरप्रति आक्रमण गर्नु हो भनेर परमेश्वरले ठान्नुभएको छ। जब हामी खाचोमा परेकाहरूको सेवा गर्दछौँ तब सबै थोक परमेश्वरकै हो भनेर हामी स्वीकार्न पुग्दछौँ, त्यसको अर्थ हामीसँग जे छ त्यो केवल परमेश्वरले हामीलाई जिम्मा लगाउनुभएको वा रेखदेख गर्न सुम्पिनुभएको उहाँको सम्पत्ति हो भनेर हामी महसुस गर्न पुग्दछौँ।

हामीसँग जे छ त्यसलाई परिचालन गरेर जब हामी अरूको सेवा गर्छौँ त्सस कार्यले परमेश्वरको आदर गरेको ठहर्दछ र उहाँ हाम्रो प्रभु हुनुहुन्छ भनेर हामी स्वीकार्न पुग्छौँ। हामीसँग जे जति भौतिक सम्पत्ति छन् ती परमेश्वरकै हुन् भनेर महसुस गरेपछि उहाँलाई नै मध्यनजर राखेर त्यसको मूल्यमान्यता अनुसार परिचालित कसरी हुने भनेर सोच्नुपर्दछ। यस मामिलामा राजा नबूकदनेसर प्राय असफल भए। यदि हामीले हाम्रा उपलब्धिहरूको श्रेय परमेश्वरलाई दिएनौँ र खाचोमा परेकाहरूप्रति संवेदनशील भएर सेवा गरेनौँ भने हामी पनि राजा नबूकदनेसर परेकै कित्तामा पर्नसक्छौँ।