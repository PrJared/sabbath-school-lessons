---
title: अहङ्कारबाट नम्रतासम्म
date:  25/01/2020
---

### यस अध्यायका मूल पदहरू
दानिएल ४:१-३३, हितोपदेश १४:३१, २ राजा २०:२-५, योना ३:१०, दानिएल ४:३४-३७ र फिलिप्पीहरूलाई २:१-११।

> <p>यस अध्यायको मूल सार पद</p>
> "उहाँका चिन्हहरू कति महान् छन्, उहाँका अचम्मका कामहरू कति शक्तिशाली छन्! उहाँको राज्य अनन्तको राज्य हो, उहाँको प्रभुत्व पुस्तौँ-पुस्तासम्म रहिरहन्छ।" दानिएल ४:३।

पहिलो पाप नै घमण्ड गर्नु हो भनेर भनिएको छ। सबभन्दा पहिला स्वर्गदूतहरूको अगुवा लुशिफरले घमण्ड प्रकट गरेको थियो। स्वर्गको दरवारमा लुशिफरको स्थान अरू स्वर्गदूतहरूभन्दा अघिल्लो स्थानमा थियो। तर जुनरूपमा ऊ सजिएको र जुन अधिकार उसलाई दिइएको थियो त्यसले गर्दा परमेश्वर आफैले अगमवक्ता इजकिएलमार्फत उसको बारेमा भन्नुभयो "तिम्रो सौन्दर्यताले तिम्रो हृदयलाई माथि उचाल्यो। तिमी तेजस्वी भएको कारणले आफ्नै बुद्धि लगाएर आफूलाई भ्रष्ट पार्यौ। म तिमीलाई भुईँमा पछार्नेछु। राजाहरूको सामु तिमीलाई लडाइ दिनेछु। तिनीहरूले तिमीलाई हेर्नेछन्" (इजकिएल २८:१७ रूपान्तरित)।

घमण्डले लुशिफरलाई गिरायो। मानिसको दिमागमा उसैले घमण्ड वा अहङ्कार रोपिदियो जसको फलस्वरुप तिनीहरू परमेश्वरको अस्तित्वलाई चुनौति दिदै उहाँको बिरुद्धमा खडा भए वा त्यसको लागि अभियान नै चलाए। यस प्रवृत्तिले मानिसलाई गिराउँने मात्र होइन उसलाई ध्वस्त नै बनाउछ। हामी पापी र पतित मानव हौँ। हाम्रो अस्तित्वको मूल स्रोत नै परमेश्वर  हुनुहुन्छ र उहाँमा नै भरपरेर हामी चल्दछौँ। हामीमा जे दक्षता, सीप, प्रतिभा वा क्षमताका बरदानहरू छन् ती सबै परमेश्वरबाटै आएका हुन्छन्। हाम्रा सबै उपलब्धिहरूको श्रेय परमेश्वरलाई दिनुपर्छ। त्यसकारण घमण्ड गर्ने, शेखी गर्ने, अभिमान गर्ने, आफ्नो भाऊ खोज्ने, धाक देखाउने र फाइफुट्टी लगाउने बानी वा दुससाहस हामीमा कहाँबाट आयो जब कि हामीले जे गरेतापनि, जस्तो अवस्थामा भएतापनि हामीमा नम्रताले राज गर्नुपर्थ्यो हैन र?

नम्रताको गरिमा वा महत्वलाई बुझ्न राजा नबूकदनेसरलाई धेरै समय लागेको थियो। आगोको भट्टीमा चौथौँ मानिस देख्दा पनि उनको अहङ्कार वा सेखी गर्ने बानीमा परिवर्तन आएको थिएन। जब परमेश्वरले उनको राज्यबाट उनलाई हटाएर पशुहरूसँग जङ्गलमा राख्नु भयो तब मात्र यथार्थमा उसले आफू को हुँ वा आफ्नो हैसियत कति रहेछ भनेर उनले चिन्न सके।