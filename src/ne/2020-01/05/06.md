---
title:  परमेश्वरप्रतिको नम्रता तथा आभार
date:  30/01/2020
---

`पश्चाताप गरेपछि राजा नबूकदनेसरले यो घोषणा गरे "पृथ्वीका सबै मानिसहरू व्यर्थका गनिन्छन्" (दानिएल ४:३५)। जुन परिवेशमा राजाले यो वाक्य उच्चारण गरे त्यसमा उनले के महत्त्वपूर्ण कुरो औँल्याइ रहेका थिए?`

सत्य परमेश्वरको प्रभुत्वलाई नबूकदनेसरले भित्री हृदयदेखि स्वीकारे भन्ने कुरा हामी कसरी थाहा पाउँछौँ? दानिएल ४मा दानिएलले लेखेको बिवरणमा राजा नबूकदनेसर आफैले लेखेको पत्र समावेश हुनु नै त्यसको सबुद प्रमाण भएको मान्नुपर्छ। यस अध्यायमा लेखिएका प्रायजसो सामग्रीहरू राजाले आफ्ना प्रजाहरूलाई अवगत गराउन लेखिएको पत्र भन्न मिल्छ। यस पत्रमा राजाले आफ्नो घमण्ड र पागलपनको उल्लेख गरेका छन् भने उनको जीवनमा परमेश्वरले हस्तक्षेप गर्नुभयो भनेर पनि नम्रताका साथ स्वीकारेको पाइन्छ। आफूलाई होच्याइएको कुरा प्राचीन राजाहरू हतपत लेख्दैनथे। पौराणिक राजाका कागजपत्रहरू प्रायजसो तिनीहरूकै प्रशंसा र महिमाले भरिएको हामी पाउँछौँ। आफू घमण्डी भएको कुरा स्वीकार्दै आफू पशु जस्तै हुनपुगेको कुरा स्वीकार गर्नुले पनि परमेश्वरप्रति उनको आत्मा परिवर्तन भएको कुरालाई देखाउँछ। आफ्नो अनुभवको बृतान्त लेखेर परमेश्वरको प्रभुत्व वा सार्बभौमिकतालाई नम्रताका साथ स्वीकार्नुले राजा परमेश्वरको निम्ति साक्षी हुन पुगेका थिए। सत्य सनातन सृष्टिकर्ता परमेश्वरबाट उनले जे सिके र अनुभव गरे त्यो आफूमा राख्न सकेका थिएनन्। परमेश्वरप्रति गरिएको प्रशंसा र उहाँलाई गरिएको प्रार्थनाबाट उनको अनुभवको वास्तविकतालाई प्रकट गरेको हामी पाउँछौँ। उनले यो स्वीकार गरे कि "३४ त्यो समयको अन्तमा म, नबूकदनेसरले आफ्नो आँखा उठाएर स्वर्गतिर हेरे, र मेरो होश फर्क्यो। तब मैले सर्वोच्चको प्रशंसा गरें, सदासर्वदै जिउनुहुने उहाँलाई मैले आदर र महिमा गरें। उहाँको प्रभुत्व अनन्तको प्रभुत्व हो, उहाँको राज्य पुस्तादेखि पुस्तासम्म रहिरहन्छ। ३५ पृथ्वीका सबै मानिसहरू व्यर्थका गनिन्छन्। स्वर्गका शक्तिहरूलाई र पृथ्वीका मानिसहरूलाई उहाँले चाहेअनुसार गर्नुहुन्छ। कसैले पनि उहाँको हात रोक्न सक्दैन, वा “तपाईंले के गर्नुभयो” भनी कसैले पनि सोध्न सक्दैन।  ३६ मेरो होश फर्केकै समयमा, मेरो राज्यका गौरवको लागि मेरो आदर र प्रताप मकहाँ फर्केर आयो। मेरा सल्लाहकारहरू र भारदारहरूले मलाई खोज्न थाले, र म आफ्नो सिंहासनमा फकेंर् र पहिलेको भन्दा पनि महान् भएँ। ३७ अब म, नबूकदनेसरले स्वर्गका महाराजाको प्रशंसा, बढ़िबढ़ाउ र महिमा गर्दछु, किनभने उहाँले जे गर्नुहुन्छ ठीक गर्नुहुन्छ, र उहाँका सबै मार्गहरू न्यायसङ्गत छन्। अनि उहाँले घमण्डीहरूलाई नम्र बनाउन सक्नुहुन्छ" (दानिएल ४:३४-३७)।

अब राजाको मूल्यमान्यता फरक भएको थियो र मानिसको शक्तिको सिमानाको बारेमा उनले महसुस गरेका थिए। राजाले व्यक्त गरेका प्रकाण्ड वा अत्यन्तै गहिरो धन्यवादको प्रार्थनामा दानिएलको परमेश्वरको ठूलो गुणगाण उनी गर्दछन् र "संसारिक मान मर्यादाहरू केही पनि होइनन्" (दानिएल ४:३५ रूपान्तरित) भनेर स्वीकार्दछन्। त्यसको अर्थ मानिसहरू आफैमा केही पनि होइनन् जसले घमण्ड वा सेखी गर्न सकून्। दानिएलको पुस्तकमा उल्लेख गरिएको राजा नबूकदनेसरको अन्तिम झलकले उनी नम्र र आभारी भएर परमेश्वरको स्तुति र प्रशंसा गरेको देखाउँछ। हामी कुनै अहङ्कार वा घमण्डले फुल्नुहुन्न भन्ने पाठ हामीले त्यसबाट सिक्नुपर्दछ।

आज पनि परमेश्वरले मानिसहरूको जीवन निरन्तररूपमा परिवर्तन गरिरहनुहुन्छ। हामी जतिसुकै पापी वा घमण्डी भएतापनि उहाँको करुणा र शक्तिले विद्रोही पापीहरूलाई समेत स्वर्गको परमेश्वरका सन्तानको रूपमा परिवर्तन गर्न सक्नुहुन्छ।

`फिलिप्पीहरूलाई २:१-११ पढ्नुहोस्। हाम्रो जीवनमा कुनै सेखी, घमण्ड वा अहङ्कार छ भने त्यसलाई समाप्‍त गर्न हामी के गर्न सक्छौँ?` 