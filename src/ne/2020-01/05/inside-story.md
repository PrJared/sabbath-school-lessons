---
title: कथा
date:  31/01/2020
---

#### ककस क्षेत्रमा येशूलाई भेट्टाउनु

*आन्द्र्यु मेकचिस्नी*

अमेरिकाबाट आएका एक समूहले क्वायट आवर स्वास्थ्य प्रदर्शनी कार्यक्रम रुसको दक्षिणी क्षेत्रमा रहेको सहर भोल्गोडोनस्कमा गर्न चाहेको थियो। त्यस समूहलाई दोभाषेको आवश्यकता थियो। त्यसबेला सत्र वर्षको स्टिफन आभाकोभले दोभाषे कामका लागि आफूलाई स्वयं सेवकको रूपमा काममा लगाउन भनी त्यस समूहकहाँ आयो। जब त्यो कार्यक्रम त्यस सहरमा सम्पन्न भयो तब त्यस कार्यक्रमको आयोजक भिनसिन्ट पेजले  रुसको नर्थ ककेस क्षेत्रमा हुने त्यही स्वास्थ्य प्रदर्शनीमा पनि सहयोग गर्न आभाकोभलाई आग्रह गर्यो। त्यो गर्मी महिनाको समय थियो। त्यसबेला आभाकोभको स्कूलमा छुट्टी थियो। आफ्नी आमालाई के गरूँ भनेर उसले सोध्यो। "तिमी किन नजाने त? किनभने त्यसमा तिमीले झन अङ्ग्रेजी भाषा सिक्न सक्छौ" आमाले भनिन्। स्थानीय पास्टर भेनियमिन तारास्युकले पनि उसलाई आशिष दिएर भने "यदि तिमी बप्तिस्मा लिन चाहन्छौ भने फर्केर आऊ। म तिमीलाई बप्तिस्मा दिन्छु।" तर आभाकोभ छक्क पर्यो र मनमनमै भन्यो "यो पास्टर त बहुलायो कि क्या हो। म बप्तिस्मा लिन चाहन्न।"

आभाकोभ क्वायट आवरको स्वास्थ्य प्रदर्शनीमा दुई महिनासम्म संलग्न भयो। ती दिनहरूमा उसले सेभेन्थ-डे एडभेन्टिस्ट जीवनशैली अपनाउनुपरेको थियो। त्यस स्वास्थ्य कार्यक्रम समूहले बिभिन्न सहरहरूमा कार्यक्रम आयोजना गर्यो। एडभेन्टिस्टहरू बिहानै उठ्थे, बाइबल पढ्थे, प्रार्थना गर्दथे र सबै जना मिलेर परमेश्वरको आराधना गर्दथे। आभाकोभको निम्ति यो कुरा नौलो थियो।

एक दिन आयोजक पेजले आभाकोभलाई पूर्वी युरोपको अर्को देश लिथुवानियामा आउन अनुरोध गरे। आभाकोभले आफ्नो पासपोर्ट घरमै छोडेको थियो। पेजले उसलाई सय डलर दिएर भने "घर जाऊ, तिम्रो पासपोर्ट लिएर एक दिनमै घर फर्क।"

अर्को दिन बिहान पाँचै बजे त्यो युवक होटेलबाट निस्क्यो तर कहाँ गएर आफ्नो घर जाने बस पक्रिने भन्ने उसलाई थाहा थिएन। जब होटेलबाट ऊ निस्क्यो तब उसले प्रार्थना गर्यो "हे प्रभु, यदि तपाईँ हनुहुन्छ भने म कुन बसमा जाने हो त्यो ठाउँमा जान मलाई सहयोग गर्नुहोस्।" प्रार्थना गरेर हिँडेपछि ऊ त बस स्टेशनकै नजिकै पो पुगेछ। यो देखेर ऊ छक्क” पर्यो। एउटा बस पर्खिरहेको थियो। भित्र यात्रुहरूले ड्राइभरलाई किन पर्खिरहेको भनेर गुनासो गर्दै थिए। तर आभाकोभ भित्र पस्ने बित्तिकै बसको ढोका बन्द भयो र बस त्यहाँबाट हाड्यो।

दिनभरी त्यस्तै खालका अचम्म लाग्दा कामहरू भए। जब त्यो रात आभाकोभ पासपोर्ट हातमा लिएर होटेलमा फर्क्यो तब आफ्नो कोठामा घुँडा टेकेर उसले प्रार्थना गर्यो "प्रभु, अहिले मलाई थाहा भयो कि तपाईँ जीवित परमेश्वर हुनुहुदोरहेछ। तपाईँले मलाई प्रेम गर्नुहुन्छ भनेर तपाईँले मलाई देखाउनुभएको छ। तपाईँले नै मलाई खिँचिरहनुभएको छ। अहिलेदेखि नै तपाईँ मेरो प्रभु हुनुहुन्छ। प्रभु तपाईँ मभित्र रहनुहोस्।"

बिहान पासपोर्ट देखाउँदै पेजले भन्यो, "मेरो पासपोर्ट लिनुहोस्। तर त्यो भन्दा अत्यन्तै महत्त्वपूर्ण कुरा त्यहाँ गएको रात नै मैले मेरो हृदय प्रभुलाई सुम्पेँ।" पेज र अरू सबै जना खुशी भएर ताली बजाए। तीन हप्तापछि पास्टर तारास्युकले आभाकोभलाई बप्तिस्मा दिए। यो सेप्टेम्बर १०, १९९३को कुरो हो।

छ वर्षपछि पास्टर तारास्युक आभाकोभको ससुरा बने। आभाकोभ अहिले ४२ वर्षका छन्। उनी अहिले संयुक्त राष्ट्रसंघ र अन्य निकायहरूको निम्ति पेशागत रूपमै दोभाषे विज्ञ बनेका छन्। उनी रूसका अनाथहरूलाई सहयोग गर्ने एक संस्थाको संस्थापक र अध्यक्ष पनि हुन्। आफ्नो आत्मा परिवर्तनको कथा रोमी ५:१मा पाइन्छ भनेर यी लेखकलाई आभाकोभले भनेका थिए "यसैकारण विश्वासद्वारा धर्मी ठहरिएर हाम्रा प्रभु येशू ख्रीष्टद्वारा परमेश्वरसँग हाम्रो मिलाप वा शान्ति भएको छ।" "यस पदले म कसरी परिवर्तन भएँ भन्ने बताउँछ" आफ्नो बारेमा आभाकोभले भने।