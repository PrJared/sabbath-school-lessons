---
title:  महान् अन्तर्द्वन्द्व वा संघर्ष
date:  11/03/2020
---

`दानिएललाई दानिएल १०:२०,२१मा के प्रकट गरिएको थियो?` 

स्वर्गबाट पठाइएको स्वर्गदूतले पर्दा खोल्दछन् र जगतव्यापी युद्धको प्रभावले मानव इतिहासमा भइरहेका दृश्यहरू दानिएललाई प्रकट गर्दछन्। अर्थात्, मानव इतिहासमा जे भइरहेको छ त्यसलाई असर पार्न परमेश्वर र शैतानको बीचमा भइरहेको युद्धले भूमिका खेलिरहेको हुन्छ। दानिएलले प्रार्थना गर्ने बित्तिक्कै स्वर्ग र पृथ्वीको बीचमा आत्मिक लडाईँ सुरू हुन्छ। यरुशलेम मन्दिरको पुननिर्माण गर्न स्वर्गका जीवहरू पर्सिया वा फारसको राजासँग संघर्ष गर्न सुरू गर्छन्। दानिएल अध्याय १०को सुरूमा उल्लेख गरे अनुसार फारसको राजा साइरस वा कोरेश हो भन्ने कुरा हामीलाई थाहा छ। स्वर्गका जीवसँग उल्लेखनीयरूपमा मुकाबिला गर्न मानव राजालेमात्र सक्दैनन्। त्यसको अर्थ यहूदीहरूले मन्दिरको पुननिर्माण कार्य रोक्न राजा कोरेश वा साइरसको पछाडि आत्मिक शक्ति लागिरहेको थियो भनेर देखाउँछन्।

त्यही खालको परिस्थिति इजकिएल २८मा उल्लेख गरिएको छ। त्यसमा शैतानलाई टाएर वा टुरोसको राजा भनेर सम्बोधन गरिएको छ। अर्थात् त्यस सहरको मानव राजाको पछाडि शैतानको आत्मिक शक्ति लागेको थियो। त्यसकारण फारसको राजासँग मिखाएल लड्न आउने भनेको उहाँले गर्ने युद्धमा शैतान र उसका दूतहरू समावेश भएका थिए भन्दा आश्चर्य मान्नु हुदैन। जब यरुशलेम मन्दिरको पुननिर्माणको बिरोधमा मानिसहरू लागेका थिए तब त्यसैबेला आत्मिक जगतमा पनि युद्ध भइरहेको थियो।

`दानिएल १०:१३ पढ्नुहोस्। त्यहाँ कस्तो खालको युद्ध भइरहेको उल्लेख गरिएको छ?`

"जब मिडपर्सिया वा माडी फारस राज्यको उच्च शक्तिशाली अधिकारीहरूलाई परमेश्वरका जनहरूको बिरुद्धमा लाग्न शैतानले उक्साउन प्रभाव पारिरहेको थियो तब त्यसबेला निर्वासनबाट फर्केर आएका यहूदीहरूको पक्षमा स्वर्गदूतहरूले काम गरिरहेका थिए। असल र खराबका शक्तिहरूको बीचमा भइरहेको चर्को संघर्षको झलक अगमवक्ता दानिएलमार्फत हामीलाई देखाइएको छ। स्वर्गदूत गाब्रिएल तिन हप्तासम्म अन्धकारका शक्तिहरूसँग कुस्ताकुस्ती गरिरहेका थिए। परमेश्वरका जनहरूको विरुद्धमा जान राजा कोरेशले आफ्नो दिमाग खेलाइरहेको बेलामा त्यसो नगर्न गाब्रिएलले प्रभाव पार्न खोजिरहेका थिए। अनि परमेश्वरका जनहरूको विरुद्ध कोरेशको दिमागमा चढिरहेको चाल र गाब्रिएलले त्यसो नगरोस् भनेर प्रतिस्पर्धाको चाल चलिरहेको बेलामा ख्रीष्ट आफै गाब्रिएलको मद्दतको निम्ति आउनुहुन्छ। 'यो फारसका राज्यको राजकुमार मेरो खिलाफमा एक्काइस दिन उभियो' भनेर गाब्रिएलले घोषणा गर्दछन्, 'तर हेर त, मुख्य राजकुमारहरूको एक राजकुमार मिखाएल मलाई सहायता गर्न आउनुभयो, र म पर्सिया वा फारसका राजहरूसँग रहिरहेँ' दानिएल १०:१३। परमेश्वरका जनहरूको पक्षमा स्वर्गले गर्न सक्ने सबै काम गरिसकेको थियो। अन्तमा परमेश्वरका जनहरू विजयी भएका थिए र राजा कोरेश वा साइरसको कालभरि शत्रुका शक्तिहरूलाई अंकुश लगाइएको थियो। साढेसात वर्षसम्म राज गर्ने उनका छोरा क्याम्बिससको राज्यकालभरि शत्रुका शक्तिहरूलाई परमेश्वरको जनहरूको विरुद्ध चल्न दिइएको थिएन।"-एलेन जी ह्वाइट, प्रोफेटस् एण्ड किङ्गस, पृ. ५७१,५७२बाट रूपान्तरित।