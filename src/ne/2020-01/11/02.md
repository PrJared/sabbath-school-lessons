---
title:  फेरि पनि उपवाश र प्रार्थना
date:  08/03/2020
---

`दानिएल १०:१-३मा दानिएलले फेरि के गरिरहेको हामी पाउँछौँ?` 

त्यो लामो समयसम्म दानिएलले शोक गर्नुपरेको कारण ठोकुवा गरेर भनिएको छैन। तब बेबिलोनबाट पालेस्टाइनमा भर्खर फर्केका यहूदीहरूको अवस्थालाई मध्यनजरमा राखेर दानिएलले भावविभोर भएर प्रार्थना गरेको हुनुपर्छ।

`एज्रा ४:१-५ पढ्नुहोस्। जब यहूदीहरू आफ्नो मातृभुमिमा फर्के तब तिनीहरूले के चुनौतिको सामना गर्नुपरेको थियो?` 

जब यहूदीहरू निर्वासनबाट यरुशलेममा फर्के तब मन्दिरको पुननिर्माण गर्ने काममा लागेका थिए। तर तिनीहरूले शत्रुहरूबाट ठूलो बिरोधको सामना गर्नुपरेको थियो भनेर  माथिका पदहरूले बताउँछ। सामरीहरूले पर्सियाको राजाकहाँ झुठो विवरण पठाएका थिए। यहूदीहरूले गरेका कामलाई रोक्न राजालाई ती सामरीहरूले जोडदार अनुरोध गरेका थिए (सामरीहरू आधा यहूदी र आधा अन्य जातिहरू हुन्। सुरूमा तिनीहरू यहूदी भएतापनि असेरियाका मानिसहरूसँग बिहेबारी गरेर नयाँ जातिको जन्म भएको थियो। तिनीहरूको आफ्नै तोराह र धार्मिक विधिहरू छन् जुन इस्राएलका यहूदीहरूसँग मिल्दैन। तिनीहरूको पूजा गर्ने मन्दिर अर्कै ठाउँमा थियो। येशूको समय आउँदा सम्म यहूदी र सामरीहरूको बीचमा लेनदेन वा पानी चल्दैनथ्यो। तर येशूले सामरी र यहूदीहरूको बीचमा भएको पूर्वाग्रहको पर्खाल भत्काउनुभएको थियो-अनुवादकको थप टिप्पणी)।

सामरीहरूले मन्दिरको पुननिर्माण गर्ने काम रोकेको समाचार सुन्दा दानिएलले तीन हप्तासम्म परमेश्वरले साइरस वा कोरेश राजालाई प्रभाव पार्नुभएर कामले निरन्तरता पाओस् भनेर उहाँसँग बिन्तिप्रार्थना गरेका थिए।

यो समयसम्म आइपुग्दा दानिएल सायद ९० वर्ष पुग्न लागेको हुनुपर्छ। उनले आफ्नो बारेमा सोच्दैनन्। उनका जनहरूले सामना गरिरहेका शङ्कट र तिनीहरूको निम्ति दानिएल चिन्ता गर्दछन्। परमेश्वरबाट उनको प्रार्थनाको कुनै जवाफ पाउन उनी तिन हप्तासम्म जोडदार निरन्तररूपमा प्रार्थना गर्दछन्। यस अवधिमा अगमवक्ता धेरै हल्का वा सादा खाना खान्छन्। आफूलाई मनपर्ने खाना खाँदैनन् र तेल पनि लगाउँदैनन्। आफ्नो देखावटी र सुविधाको बारेमा उनी अलिकति पनि वास्ता गर्दैनन् तर हजारौं किलोमिटर टाढा यरुशलेममा रहेका आफ्ना यहूदी जनहरूको हितको निम्ति उनी चिन्ता लिन्छन्।

जब हामी दानिएलको प्रार्थनाको जीवन हेर्छौँ तब केही मूल्यवान पाठहरू हामी सिक्न सक्दछौँ। पहिलो त, हाम्रो प्रार्थनाको जवाफ तुरुन्तै नआएतापनि हामीले परमेश्वरसँग निरन्तररूपमा बिन्ति चढाइरहनुपर्छ। दोस्रोमा अरूकोलागि हामीले प्रार्थना गर्ने समय छुट्याउनुपर्दछ। अरूको निम्ति प्रार्थना गर्दा केही बिशेष कुरा हामीले थाहा पाउनुपर्छ। जब अय्यूबले उनका साथीहरूको निम्ति प्रार्थना गरे तब अय्यूबले गुमाएका थोकहरूलाई परमेश्वरले पुनस्थापित गर्नुभएको थियो (अय्यूब ४२:१०)। तेस्रोमा जब परमेश्वरका जनहरूले प्रार्थना गर्छन् तब उहाँले केही ठोस कदम वास्तविक रूपमा चाल्न अग्रसर गराउँनुहुन्छ। त्यसकारण हामी सबै खालका प्रार्थनाहरू सधैँ गरौँ। जब हामीमा सहनै नसक्ने दु:खकष्ट आउँछ, ठूलो समस्याहरू आउँछ र हामीले थाम्नै नसक्ने गरेर चुनौति तथा शङ्कटहरू आउँछन् तब हामीहरूका बोझहरू परमेश्वरकहाँ प्रार्थनाद्वारा निरन्तररूपमा लैजान सिकौँ। (यस मामिलामा पावल भन्दछन् "सारा प्रार्थना र निवेदनसाथ सबै समय पवित्र आत्मामा प्रार्थना गर। यस उद्देश्यले लगनशील र सतर्क भएर सबै सन्तहरूका निम्ति प्रार्थना गरिरहो।" एफिसी ६:१८) –याद गर्नुहोस् आफ्नो निम्तिमात्र प्रार्थना गर भनिएको छैन)।

`प्रार्थना भनेको वस्तुगत अनुभव हो जसले केही गर्न परमेश्‍वरमा अग्रसर गराउँछ। प्रार्थना गर्दा व्यक्तिगतरूपमा हामी असल वा धर्मात्मा हौँ भनेर आफूलाई धाप पाउन होइन न त परमेश्‍वरको बारेमा असल ज्ञान पाएकोमा हामी खुशी हुन हो। हेर्नुहोस, (दानिएल १०:७-१२)। `