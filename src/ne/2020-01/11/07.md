---
title:  थप जानकारी
date:  13/03/2020
---

"'यो फारसका राज्यको राजकुमार मेरो खिलाफमा एक्काइस दिन उभियो' भनेर गाब्रिएलले घोषणा गर्दछन्, 'तर हेर त, मुख्य राजकुमारहरूको एक राजकुमार मिखाएल मलाई सहायता गर्न आउनुभयो, र म पर्सिया वा फारसका राजाहरूसँग रहिरहेँ' दानिएल १०:१३। परमेश्वरका जनहरूको पक्षमा स्वर्गले गर्न सक्ने सबै काम गरिसकेको थियो। अन्तमा परमेश्वरका जनहरू विजयी भएका थिए र राजा कोरेश वा साइरसको कालभरि शत्रुका शक्तिहरूलाई अंकुश लगाइएको थियो। साढेसात वर्षसम्म राज गर्ने उनका छोरा क्याम्बिससको राज्यकालभरि शत्रुका शक्तिहरूलाई परमेश्वरको जनहरूको विरुद्ध चल्न दिइएको थिएन।"-एलेन जी ह्वाइट, प्रोफेटस् एण्ड किङ्गस, पृ. ५७२बाट रूपान्तरित।

"स्वर्गको राजालाई दानिएलले देख्न पाउनु उनको निम्ति ठूलो सौभाग्य थियो। थरथर काँपीरहेका आफ्ना सेवकलाई उहाँले सान्त्वना दिनुहुन्छ। उनको प्रार्थना स्वर्गमा सुनियो भनेर उहाँले दानिएललाई आश्वास्त पार्नुभएको थियो। दानिएलको निरन्तर र जोडदार प्रार्थनाको जवाफमा पर्सियाको राजाको हृदयमा काम गर्न स्वर्गदूत गाब्रिएललाई पठाइएको थियो। जब दानिएलले तीन हप्तासम्म उपबास बसेर प्रार्थना गरिरहेका थिए तब परमेश्वरको आत्माको प्रभावलाई वेवास्ता गरिरहेका थिए। तर स्वर्गको मुख्य स्वर्गदूत मिखाएल जो स्वर्गको राजकुमार हुनुहुन्छ, उनलाई हठी राजाको हृदय फर्काउन पठाइएको थियो। त्यसले गर्दा दानिएलको प्रार्थनाको जवाफ दिन केही निर्णायक काम गर्ने पक्षमा उनी गए।"-एलेन जी ह्वाइट, द सान्क्टिफाइद लाइफ, पृ. ५१बाट रूपान्तरित।

**चिन्तनमनन्:**

`अ.  इसाई इतिहासमा परमेश्वर र शैतानको बीचमा भइरहेको महान् र विवादित युद्ध वा भिषण संघर्षको सत्यलाई देख्न हामी पहिला विश्वासीहरू नभएतापनि हामी सेभेन्थ-डे एडभेन्टिस्टहरूले "महान् विवादित युद्ध" को विषयबस्तुलाई जोडदार सिकाइरहेकाछौँ। हाम्रो पृथ्वीमात्र होइन तर सारा जगत नै ख्रीष्ट र शैतानको युद्धभूमि भएको धारणालाई हामी जनसमक्ष राखिरहेका छौँ। यस संसारमा जन्मिने प्रत्येक मानव प्राणी त्यस युद्धमा सहभागि हुन्छ भन्ने कुरालाई पनि हामी विश्वास गर्दछौँ। सनातन सृष्टिकर्ता परमेश्वरलाई विश्वास नगर्ने मानिसहरूले पनि हामी कुनै न कुनै अदृश्य शक्तिसँग लडिरहेका छौँ भनेर स्वीकारीरहेका छन्। येशू र शैतानको बीचमा भइरहेको महान् युद्धमा तपाईँको आफ्नै अनुभव के छ? तपाईँकै जीवनमा त्यो वास्तविकता भएको कसरी पहिल्याउनुभएको छ? तपाईँले के सिक्नुभयो जसले गर्दा संघर्ष गरिरहेका अरूलाई पनि तपाईँ सहायता गर्न सक्नुहुन्छ?`

`आ.    एफिसी ६:१०-१८ हेर्नुहोस्। पावलले हाम्रो जीवन युद्धमा जाने सेनाहरूको जस्तो छ र सेनाले भिर्ने हतियारहरू आत्मिक रूपमा हामीले पनि भिर्नुपर्छ भनेर उनले हामीलाई कसरी सम्झाउन खोज्छन्? हेर्नुहोस्: "१० अब अन्त्यमा, प्रभुमा र उहाँका शक्तिको सामर्थ्यमा बलवान् होओ। ११ दियाबलसका युक्तिहरूका विरुद्धमा खड़ा हुन सक्नलाई परमेश्वरका सारा हातहतियार धारण गर। १२ किनकि हामीहरूको युद्ध शरीर र रगतको विरुद्ध होइन, तर प्रधानताहरूका विरुद्ध, शक्तिहरूका विरुद्ध, वर्तमान अन्धकारका सांसारिक शासकहरूका विरुद्ध र स्वर्गीय स्थानहरूमा भएका दुष्ट्याइँका आत्मिक सेनाहरूका विरुद्ध हो। १३ यसैकारण परमेश्वरका सारा हातहतियार उठाओ, र यसरी खराब दिनको सामना गर्न सक, र सबै काम गरेर खड़ा हुन सक्ने होओ। १४ यसकारण आफ्ना कम्मर सत्यले कसेर, धार्मिकताको छाती-पाता लाएर खड़ा होओ, १५ र खुट्टामा मिलापको सुसमाचारका जुत्ता लाएर तयार होओ। १६ साथै विश्वासको ढाल उठाओ, जसबाट तिमीहरू दुष्टका सबै अग्निबाण निभाउन सक्नेछौ। १७ मुक्तिको टोप लगाओ, र पवित्र आत्माको तरवार लेओ, जोचाहिँ परमेश्वरको वचन हो। १८ सारा प्रार्थना र निवेदनसाथ सब समय पवित्र आत्मामा प्रार्थना गर। यस उद्देश्यले लगनशील र सतर्क भएर सबै सन्तहरूका निम्ति प्रार्थना गरिरहो।"`

`इ.  दानिएललाई दुई पल्ट "प्रिय" भनेर सम्बोधन गरिएको छ (दानिएल ९:२३, १०:११)। यसले गर्दा स्वर्ग र पृथ्वीको बीचमा कतिको निकट सम्बन्ध रहेछ भन्ने कुरा कसरी देखाइन्छ? कतिपय नास्तिक वा परमेश्वरको अस्तित्व अस्वीकार गर्नेहरूको बिचारसँग त्यो कुरा कसरी बाझिन्छ? बाइबलमा वा दानिएलकै मामिलामा परमेश्वर हाम्रो नजिक हुनुहुन्छ भन्ने आशाले हामीलाई कसरी संचालन गर्नुपर्दछ?`