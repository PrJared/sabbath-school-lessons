---
title:  परमेश्वरको पवित्र मन्दिरमाथि आक्रमण
date:  25/02/2020
---

`सानो सिङले एक भयानक चाल खेल्दछ, त्यो के हो हेर्नुहोस् दानिएल ८:९-१२` 

दानिएल ८:१०मा सानो सिङले आध्यात्मिक तहमा परमेश्वरको नक्कल गर्न खोज्दछ र उहाँकहाँ पुग्ने साहस गर्दछ। जब बाबेलको धरहरा बनाइँदै थियो त्यसबेला त्यसको निर्माताहरूले स्वर्गसम्म पुग्ने धरहरा हामी बनाउँछौँ भनेर दावी गरेका थिए (उत्पत्ति ११:४)। स्वर्गका सेना र ताराहरू भन्दा पुरानो करारमा परमेश्वरका जनहरूलाई सम्बोधन गरिन्छ। प्रस्थान १२:४१ अनुसार इस्राएलीहरू परमेश्वरका सेनाहरू भनेर नाम तोकिएका थिए। परमेश्वरका विश्वासी जनहरू ताराहरू जस्तै चम्किन्छन् भनेर दानिएलले दानिएल १२:४१मा उल्लेख गरेका छन्। तर सानो सिङले गर्ने आक्रमण आकाशका जीवहरूलाई होइन तर परमेश्वरका जनहरूमाथि आक्रमण गर्नेछ। ती जनहरू स्वर्गका नागरिक हुन् (फिलिप्पी ३:२०)। मूर्तिपूजा गर्ने र आफूले आफैलाई भगवान् ठान्ने रोमका सम्राटहरूले हजारौं इसाईहरूलाई हत्या गरेका थिए। तर अब सानो सिङले तेर्सो होइन उभोँतिर हमला गरेको विषयतर्फ हामी केन्द्रित हुन्छौँ। यसरी उक्त भविष्यवाणी अन्तमा पूरा भएको हुनुपर्छ जब पोपतन्त्रले युगौँ युगसम्म येशूका निष्ठावान् र आस्थावान् विश्वासीहरूलाई सताएको थियो। दानिएल ८:११मा राजकुमार भनेर चर्चा गरिएको छ। दानिएल ९:२५मा उनले राजकुमार मसीह भनेका छन् भने दानिएल १०:२१मा मिखाएल तिम्रो राजकुमार भनेका छन्।  त्यसरी नै दानिएल १२:१मा मिखाएल महान् राजकुमार भनेर उल्लेख गरेका छन्। यो येशू ख्रीष्टबाहेक अरू कोही पनि होइन जसलाई यसरी सम्बोधन गरिएको छ। येशू ख्रीष्ट स्वर्गको सेनाध्यक्ष र स्वर्गमा हाम्रो मूल पुजाहारी हुनुहुन्छ भनेर बाइबलमा उल्लेख गरिएको छ। त्यसकारण जब पोपले आफू येशूको प्रतिनिधि हुँ र स्वर्ग, पृथ्वी र नरकको राजकुमार हुँ भनेर (उनको तिन तहमा सजिएको श्रीपेचले बुझाउँछ) भन्छ ।उसले लादेको धार्मिक प्रणाली तिनै हुन् जसले येशूको पुजाहारी भूमिकालाई पर्दा पछाडि राखेर आफै मध्यस्थकर्ता वा पुजारी हुँ भनेर मानिसहरूलाई रणभुल्लमा पार्दछ।

दानिएल ८:११मा उसले दैनिक बलिदान खोस्यो भनिएको छ। पृथ्वीमा रहेको पवित्र मन्दिरमा हुने दैनिक र विभिन्न विधिहरूलाई यसले याद दिलाउँछ। तिनीहरूमा पशु तथा अन्य बलिहरू र प्रार्थना वा पुजारीले अरूको निम्ति गर्ने बिन्ति। ती सेवाकार्यहरूद्वारा पापीहरूको पाप क्षमा हुन्थ्यो र पापलाई कसरी सम्हाल्ने भन्ने जिम्मा पवित्र मन्दिरले लिएको थियो। यस पृथ्वीमा भएको पवित्र मन्दिरमा पुजारीले गर्ने परमेश्वरसँगको बिन्तिभाऊले स्वर्गमा येशूले गर्ने बिन्तिभाऊको सेवाकार्यलाई औंल्याएको थियो। त्यसकारण, भविष्यवाणीले औंल्याए अनुसार येशूले पापीहरूको निम्ति गर्नुहुने प्रार्थना वा बिन्तिभाव अर्थात् पहल जब पोप र उनका पुजारी वा फादरहरूले गर्छन् भनेर दावी गरिन्छ तब तिनीहरूले येशूको ठाउँमा आफूलाई बसाल्छन् भन्ने कुरा देखाउँछ। यसरी सानो सिङले गर्ने यस्तो नक्कली आराधनाले येशूले गर्नुहुने पहल वा बिन्तिभावलाई खोसेको हुन्छ। त्यो प्रक्रिया येशूको पवित्र मन्दिर वा स्थानलाई खसालिएको सङ्केत थियो।

"त्यसले गरेका सबै काममा त्यो सफल भयो, र सत्यलाई भूइँमा फ्याँकियो।" (दानिएल ८:१२)। येशूले आफै सत्य हुँ भनेर दावी गर्नुभएको छ (यूहन्ना १४:६) साथै उहाँले परमेश्वरको वचन सत्य हुन् भनेर औंल्याउनुभएको छ। त्यसको बिपरीत इतिहासले बताउँदछ कि पोपले मानिसहरूले बुझ्ने भाषामा बाइबल अनुवाद गर्न मनाही गरेको थियो र बाइबल अनुवाद गर्ने र छाप्नेहरूलाई शहीद बनाएको थियो। बाइबलको परिभाषा दिने र अर्थ लगाउने जिम्मा आफ्नो चर्चकोमात्र हो त्यसैले कुनैपनि व्यक्तिलाई बाइबल पढेर त्यसको अर्थ लगाउने अधिकार छैन भनेर रोमन क्याथोलिक चर्चले आधिकारिक रूपमै आदेश दिएको थियो। त्यसको साथै बाइबलसँगसँगै बाइबलले अनुमोदन नगरेका बिभिन्न धार्मिक र सांस्कृतिक परम्पराहरू पनि चर्चमा भित्र्याए। ती परम्पराहरूलाई बाइबलभन्दा माथि राखेर विश्वासको सर्वोच्च आधार तिनीहरू नै हुन् भनेर रोमन क्याथोलिक चर्चले सिकाएको थियो।

`परमेश्वरलाई भावनात्मक रूपमामात्र होइन बाइबलीय सत्यको ज्ञानले पनि विश्वास गर्नुपर्छ भनेर यस अध्ययनले हामीलाई कसरी सिकाउँछ? यदि बाइबलको ज्ञान हामीमा भएन भने विभिन्न मानवीय परम्पराहरू हाम्रो आत्मिक जीवनमा कसरी घुस्न सक्छ जुन परमेश्वरको वचन बिपरीत चाल हो।`