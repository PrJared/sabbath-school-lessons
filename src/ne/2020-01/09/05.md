---
title:  पवित्र मन्दिरको शुद्धीकरण वा पुन:अर्पण
date:  26/02/2020
---

`दानिएल ८:१४मा के लेखिएको छ?` 

सानो सिङको ध्वंसात्मक आक्रमण पछि पवित्र स्थान वा मन्दिर पुन:अर्पण वा शुद्ध गरिनेछ भनेर घोषणा गरिन्छ। दानिएल ८:१४मा पवित्र मन्दिर शुद्धीकरण गर्ने प्रक्रियालाई बुझ्न दानिएल ७:९-१४मा चित्रण गरिएको न्याय वा अदालत बसेको दृश्यसँग मिलाएर बुझ्नुपर्छ। पृथ्वीमा होइन स्वर्गमा अदालत बसेको वा न्याय प्रक्रिया चलेको हुनाले पवित्र स्थान स्वर्गमा भएको हुनुपर्छ। मानिसहरूको मामिलामा न्यायिक दृष्टिकोण र परमेश्वरको सम्बन्धले हेरिने उहाँको हस्तक्षेपलाई दानिएल ७मा खुलाइएको छ भने दानिएल ८मा त्यही घट्नालाई पवित्र मन्दिरको दृष्टिकोणले वर्णन गरिएको छ।

पौरणिक इस्राएलमा स्थापना गरिएको पवित्र मन्दिर स्वर्गको मन्दिरको नक्कल वा प्रतिलिपि थियो। यसले मुक्तिको योजनालाई बृहतरूपमा चित्रण गरेको थियो अर्थात् मन्दिरमा गरिने विभिन्न विधि तथा सेवाकार्यले मुक्तिको योजनालाई बुझाउँथ्यो। प्रत्येक दिन पापीहरूले मन्दिरमा पशुहरू बलि दिन ल्याउथे। त्यहाँ पशुबलि दिनुले पापलाई स्वीकार गरेको बुझाउने हुनाले पापीहरूको पाप क्षमा भएको विश्वास गरिन्थ्यो। अनि तिनीहरूको पाप मन्दिरमा सरेको सङ्केत हुन्थ्यो। त्यस परिणामले पापीहरूको पापले पवित्र मन्दिर दुषित भएको हुन्थ्यो। त्यसकारण बेलाबेलामा मन्दिरको शुद्धीकरण वा पुन:अर्पण गर्नुपपर्ने आवश्यकता त्यहाँ थियो।जहाँ मानिसहरूको पापको लेखा पखालिन्थ्यो। यसलाई प्रायश्चितको दिन वा डे अभ आटोन्मेन्ट भनिन्थ्यो जुन कार्य वर्षको एक पटक गरिन्थ्यो। यसको विस्तृत विवरण लेबी १६मा उल्लेख गरिएको छ।

तर स्वर्गमा भएको पवित्र मन्दिर किन सफा गर्नुपर्छ वा शुद्धीकरण गर्नुपर्छ र? तुलनात्मकरूपमा वा साङ्केतिक अर्थमा भन्ने हो भने पापीहरूले येशूलाई ग्रहण गरेर स्वीकार गरेका पापहरू स्वर्गमा भएको पवित्र मन्दिरमा सरेको हुन्थ्यो। जब इस्राएलीहरू पवित्र मन्दिरमा आएर विधिपूर्वक आफ्नो पाप स्वीकार गर्दथे तब तिनीहरूको पाप पवित्र मन्दिरमा सरेको हुन्थ्यो। प्रायश्चितको दिनमा धेरै पशुहरूको बलि दिइन्थ्यो। त्यसले भविष्यमा हुने येशूको मृत्युलाई देखाउथ्यो। त्यसैले पापीहरू प्रायश्चितको दिनमा पाप क्षमा भएर ढुक्कसँग उभिन सक्थे।

जसरी पृथ्वीमा भएको पवित्र मन्दिर प्रायश्चितको दिनमा शुद्धीकरण वा पुन:अर्पण गरिनुपर्थ्यो भने येशूको रगतले क्षमा भएका पापीहरूको पाप स्वर्गबाट पखालिनु झन् कतिको महत्त्वपूर्ण होला? जब हाम्रो न्याय हुन्छ येशूकै रगतले हामी निर्दोष भएर परमेश्वरको सामु खडाहुन्छौँ। दानिएल ८:१४मा स्वर्गको पवित्र मन्दिरको शुद्धीकरण वा पुन:अर्पण गरिएको चित्रण पृथ्वीको पवित्र मन्दिरमा हुने सेवाकार्यको नक्कलको सक्कलीरूप हो। यस विधिको आधारभूत सन्देश यो हो: हामी पापी भएको कारणले हाम्रो पाप क्षमा गर्न मसीहको रगतको आवश्यकता छ जसले गर्दा न्यायको दिनमा खडा हुन हामीलाई सामर्थी बनाउँनेछ।

`हाम्रो मुक्ति येशूको बलिद्वारामात्र हुन्छ भन्ने आत्मिकशिक्षा हिब्रू ९:२३-२८ले कसरी ठोकुवा गर्दछ? २४ ख्रीष्‍ट हातले बनाएको पवित्रस्‍थानभित्र प्रवेश गर्नुभएन, जोचाहिँ साँचो पवित्रस्‍थानको नकल मात्र हो, तर उहाँ स्‍वर्गभित्रै प्रवेश गर्नुभयो, र उहाँ हाम्रो पक्षमा परमेश्‍वरको सामु उपस्‍थित हुनुभएको छ। २५ येशू आफैलाई बारम्‍बार बलि चढ़ाउन स्‍वयम्‌ पस्‍नुभएको होइन, जसरी प्रधान पूजाहारी सालिन्‍दा आफ्‍नै रगत होइन, तर अर्काको रगत लिएर महापवित्र स्‍थानभित्र प्रवेश गर्ने गर्दछन्‌। २६ नत्रता संसारको उत्‍पत्तिदेखि नै उहाँले बारम्‍बार दु:ख भोग्‍नुपर्नेथियो। तर यस युगको अन्‍त्‍यमा आफ्‍नै बलिद्वारा पाप हटाउनलाई उहाँ सधैँको निम्‍ति एकै पल्‍ट प्रकट हुनुभएको छ। २७ जसरी मानिसको निम्‍ति एक पटक मर्नु निश्‍चित छ, र त्‍यसपछि इन्‍साफ, २८ त्‍यसरी ख्रीष्‍ट पनि धेरै जनाका पाप बोक्‍नलाई एकै पल्‍ट बलि हुनुभयो, र उहाँ दोस्रो पल्‍ट देखा पर्नुहुनेछ, पाप बोक्‍नका निम्‍ति होइन, तर उत्‍सुकतापूर्वक उहाँको प्रतीक्षा गर्नेहरूका उद्धारको निम्‍ति।`  