---
title:  चौथो व्यक्ति
date:  22/01/2020
---

`दानिएल ३:१९-२७ पढ्नुहोस्। त्यहाँ के भइरहेको थियो? आगोमा फ्याकिएका हिब्रू युवाहरू त तीन जना थिए तर त्यहाँ त चार जना पो देखा परे। चौथो व्यक्ति को थियो?`

परमेश्वरप्रति आस्थावान र निष्ठावान भएका तीन जना हिब्रू युवाहरूलाई दन दन बलिरहेको आगोको भट्टीमा त फ्याँकियो तर त्यहाँ चौथो व्यक्ति पनि ती युवाहरूसँगै उभिरहेको देख्दा राजा नबूकदनेसर आश्चर्यमा परे। राजाको आत्मज्ञान अनुसार चौथो व्यक्ति परमेश्वरको पुत्र हुनुहुन्छ भनेर उनले चिने। (दानिएल ३:२५)।

राजाले त्यो भन्दा बेसी अरू केही सोच्न र भन्न सकेनन्। तर हामीलाई थाहा छ त्यो चौथो व्यक्ति को हो भनेर। उहाँ उही व्यक्ति हुनुहुन्थ्यो जो सदोम र गमराको नाश हुनुभन्दा अघि अब्राहमकहाँ देखा पर्नु भएको थियो, उहाँ त्यही व्यक्ति हुनुहुन्थ्यो जो याकूबसँग नदीको छेऊमा कुस्ती खेल्नु भयो उहा त्यही व्यक्ति हुनुहुन्थ्यो जो जलिरहेको झ्याङ वा पोथ्रामा मोशाको सामु प्रकट हुनुभयो। उहा यस संसारमा मानव चोला लिएर मरियमको कोखमा जन्मनुभन्दा अघि आउनुभएको येशू ख्रीष्ट नै हुनुहुन्थ्यो। उहाले जब परमेश्वरका जनहरू सङ्कटमा पर्छन् तब उहाँ तिनीहरूसँग हुनुहुनेछ भनेर प्रतिवद्धता जनाउनुभएको थियो।

यस मामिलामा एलेन जी ह्वाइट भन्नुहुन्छ, "परमेश्वरले आफ्ना बफादार जनहरूलाई बिर्सनुहुन्न। जब उहाँको गवाही दिनेहरू आगोको भट्टीमा फ्यकिए तब उद्धारकर्ता आफै व्यक्तिगत रूपमा तिनीहरूको माझमा देखा पर्नुभयो। तिनीहरूले दन दन जलिरहेको आगोको बीचमा कुराकानी गरेर हिँडडुल गरे। परमेश्वरको सामु जलाउने आगोको ज्वालाको शक्ति मत्थर भएको थियो।"-प्रोफेटस एण्ड किङ्गस, पृ. ५०८,५०९बाट रूपान्तरित।

यशैयामार्फत परमेश्वरले दिनुभएको प्रतिज्ञामा आफू कटिवद्ध हुनुभएको प्रमाण ती हिब्रू युवाहरूको मामिलामा उहाँले देखाउनुभएको थियो, "जब तिमी पानीहरूबाट जान्छौँ तब म तिमीसँग हुनेछु। जब तिमी नदीको बीचबाट जान्छौ तब त्यसको बाढीले तिमीलाई डुवाउने छैन। तिमीले आगोमा हिँडडुल गर्नुपर्दा आगोको ज्वालाले तिमीलाई निल्नेछैन" "यशैया ४३:२ रूपान्तरित)।

हामीलाई यी कथाहरू मन पर्ने भएतापनि परमेश्वरका कतिपय जनहरू जो आफ्नो विश्वासको निम्ति सताइए तिनीहरूको किन अलौकिक तरिकाले उद्धार गरिएन भन्ने जिज्ञासा हामीमा आउन सक्छ। अधर्मी र निष्ठुर राजाले यशैया र जाकरियालाई मारेको कुरा ती हिब्रू युवाहरूलाई थाहा भएकै हुनुपर्छ। पवित्र इतिहासभरि करौडौं निष्ठावान् र आस्थावान परमेश्वरका जनहरूलाई अनेकौँ किसिमको यातना दिएर भयानक तरिकाले तिनीहरूको हत्या भएको थियो भने आज पनि त्यो नियति जारी नै छ। प्रायजसो तिनीहरू सबै अलौकिक तरिकाले उद्धार नगरिँदा पीडादायी मृत्युमा होमिनु परेको थियो। तर ती हिब्रू युवाहरूलाई चाहीँ अचम्म तरिकाले उद्धार गरिएको थियो। हामीलाई थाहा छ यस्तो प्राय हुँदैन। (यस्तो मामिलालाई एडभेन्टिस्ट विद्वान माक्सवेल आर्थरले परमेश्वरको आपतकालीन कदम भनेर सम्बोधन गर्नुभएको छ-अनुवादकको थप टिप्पणी)।

`तर अर्को तर्फ यस संसारमा परमेश्‍वरका आस्थावान् र निष्ठावान् जनहरूले जुनसुकै परिस्थितिमा होमिनुपरेतापनि तिनको लागि कुन किसिमको अलौकिक उद्धारको योजना उहाँले तयार गरिरहनुभएको छ? हेर्नुहोस्, १ कोरन्थी १५:१२-२६` 