---
title: कथा
date:  24/01/2020
---

#### स्कूलमा आक्रमण

*आन्द्र्यु मेकचिस्नी*

स्टिपान आभाकोभको जन्म अजरबैजानको राजधानी बाकुमाखमा भएको थियो। ऊ १३ वर्षको हुँदा नै उसले भविष्यमा के गर्ने भनेर योजना बनाइसकेको थियो। उसलाई बास्केटबल खेल असाध्यै मनपर्थ्यो र त्यही उमेरमा नै अजरबैजानका त्यस उमेरका खेलाडीहरूमध्ये उत्कृष्ट खेलाडीको रूपमा उसले नाम कमाइसकेको थियो।

उसको प्रशिक्षकले एक दिन उसलाई भन्यो "तिमीले केही चिन्ता लिनुपर्दैन। तिमी एकदिन दक्ष बास्केबल खेलाडी भएर निस्कनेछौ।"

एक दिन स्कूलकै क्लासरूममा एक हुल विद्यार्थीहरू उफ्रेर आए र एक जनाले आभाकोभलाई औंल्याउँदै "ऊ आर्मिनियन हो" भनेर चिच्यायो भने अर्कोले उसलाई "हामी मार्छौँ" भनेर भन्यो। विद्यार्थीहरूले आभाकोभलाई घिसार्दै स्कूलको चौरमा लगे जहाँ अजेरिस जातका हुल जम्मा भएका थिए।  उसलाई मारिनेछ भनेर निर्णय भइरहेको बेलामा उसलाई समात्नेले उसलाई अलिकति खुकुलो पार्यो र एक जना अजेरी साथी त्यहाँ देखा पर्यो त्यसपछि उसलाई सुरक्षित स्थानमा लगियो। हुलबाट टाडा गएपछि ती दुई जना केटाहरू भागेर आभाकोभको घरमा गए। उसलाई छुटाउनेले आभाकोभलाई उसको आमाको हातमा सुम्पियो। आभाकोभले त्यो केटालाई फेरि कहिल्यै पनि देखेन। आभाकोभकी आमाले उसलाई फेरि स्कूलमा कहिल्यै पठाइनन्। एक महिनापछि सन् १९८९मा तिनीहरू आफ्नो ज्यान बचाउन रूसतर्फ भागे।

रूसको भोल्गोडोनस्कमा आफ्नो नयाँ जीवन सुरु गर्न आभाकोभले ठूलो सघर्ष गर्नुपरेको थियो। यो सहर रुसको दक्षिणी भागमा पर्दछ। यसको जनसंख्या १७५,००० छ। आभाकोभले बास्केटबल खेल्ने प्रयास गर्यो। तर त्यो खेल खेल्ने मोह र जाँगर भने उसमा थिएन। आफ्नो अत्यन्तै माया गर्ने साथीहरू उसको विरुद्धमा किन गए भन्ने कुरो उसले बुझ्न सकेन। ऊ अर्कै जातको भएकोले उसलाई घृणा गरेर आक्रमण गरिएको थियो। यो किन भयो भनेर उसले त्यसको जवाफ खोज्न थाल्यो।

एक दिन, आभाकोभ पढिरहेको नयाँ स्कूलको इतिहासको महिला शिक्षकले आफ्नो कक्षामा बाइबलको इतिहासको बारेमा बोल्न एक जना पाहुना आउनुहुनेछ भनेर सुनाइन्। ती पाहुना शिक्षकले दानिएल २मा लेखिएको भविष्यवाणीको बारेमा सिकाइन्। आभाकोभले अत्यन्तै चासो मानेर सुन्यो। उसले परमेश्वरको बारेमा कहिल्यै पनि सोचेको थिएन। अनि उसले जीवनमा पहिलो पल्ट परमेश्वरको अस्तित्वको बारेमा सोच्यो। यस पृथ्वीमा उहाँले नै शासन गर्नुहुन्छ रे! यो उसको लागि नौलो कुरो थियो। ती परमेश्वरलाई आफ्नो भविष्यको बारेमा थाहा होला कि भनेर आभाकोभले विचार गर्यो। कक्षा सकिएपछि आभाकोभ पाहुना शिक्षककहाँ गयो र उनलाई धेरै प्रश्नहरू गर्यो।

ती पाहुना शिक्षकले टाउको हल्लाएर भनिन् "मेरो श्रीमान् पास्टर हुनुहुन्छ। दुई हप्तापछि उहाँ यही स्कूलमा आउनुहुनेछ। उहाँले तिम्रो प्रश्नका जवाफहरू दिन सक्नुहुनेछ।"

दुई हप्तापछि पास्टर भेनियामिन तारास्युकले इतिहासको पाठ पढाए। उनले चारवटा प्रश्नहरू सबैको सामु राखे। ती प्रश्नहरूलाई सबैले जवाफ दिनु पर्ने उनले बताए। ती प्रश्नहरू थिए: म को हुँ? म कहाँबाट आएँ? म यहाँ किन छु? मलाई पछि के हुनेछ? यी प्रश्नहरूले आभाकोभलाई ठूलो धक्का दियो। उसले यस्ता प्रश्नहरू कहिल्यै पनि सोचेको थिएन।

त्यतिखेरै पास्टरले भने "यदि कसैले यी चारवटा प्रश्नहरूको जवाफ दिन सक्यो भने उसले आफ्नो जीवनको भविष्यको बारेमा सबै जवाफ पाउनेछ। तर ती प्रश्नहरूको जवाफ परमेश्वरले दिन सक्नुहुन्छ।'

आभाकोभ घरमा गयो र परमेश्वर को हुनुहुन्छ र चारवटा प्रश्नको जवाफहरू कसरी भेट्टाउने भनेर उसले  विचार गर्यो। केही वर्षपछि उसले बप्तिस्मा लिइसकेपछि ती प्रश्नहरूको जवाफ उसलाई मिलेको थियो। "जब म आफू जन्मेको देश बाकुबाट भाग्नुपरेको बेलामा मैले शान्ति गुमाएको थिएँ। बप्तिस्मा नहुँञ्जेल मैले जिन्दगीभर शान्ति खोजिरहेको थिएँ" यी लेखकलाई आभाकोभले सुनायो।