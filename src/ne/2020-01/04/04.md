---
title:  आगोको भट्टीमा परमेश्वरप्रतिको निष्ठा वा विश्वासको जाँच
date:  21/01/2020
---

राजाले ती तीन जना हिब्रू युवाहरूमाथि जबरजस्ती तिनीहरूको आत्मनिर्णय बिरुद्ध आफ्नो धर्म लाद्न खोजेका थिए। उनले बनाएको मूर्तिलाई ढोग्नु भनेको यरूशलेममा रहेको पवित्र मन्दिरमा गरिने सेवाकार्य बिपरीतको बाटो अपनाउनु थियो। तिनीहरूलाई राजाले युद्धबन्दी बनाएर ल्याउनुभन्दा पहिले तिनीहरू यरूशलेमको  पवित्र मन्दिरमा सनातन परमेश्वरको सेवा गर्दथे। तिनीहरू अब बेबिलोनको उच्च पदाधिकारी भएका थिए र अब उप्रान्त राजाप्रति बफादार होऊन् भन्ने तिनीहरूबाट अपेक्षा गरिएको थियो। तर परमेश्वरप्रतिको निष्ठामा अडिग हुनुपर्छ भन्ने ज्ञान पाएका ती बफादार युवाहरू मानिस प्रतिको वफादारितामा झुकेनन्। देशका बफादार पदाधिकारीहरू भएर देश र नरेशप्रति तिनीहरू बफादार हुन चाहेका थिए। तर सबैसँग मिल्न चाहेरपनि वा काममा बफादार हुन चाहेरपनि धर्मसँग तिनीहरूले  सम्झौता गर्न चाहेनन्। त्यसैकारण राजाको हुकुम अनुसार चलाइएको उत्सबमा तिनीहरू समावेश हुन चाहेनन्।

`देहायका पदहरूले ती हिब्रू युवाहरूलाई कस्तो प्रभाव पार्थ्यो होला जसले गर्दा आफ्नो आस्थाको निम्ति जिउँदै सती जान अर्थात् आगोमा होमिन पनि तयार भए? हेर्नुहोस्, प्रस्थान २०:३-६ र व्यवस्था ६:४` 

राजाले दिएको आदेश अनुसार बाजाहरू बजेपछि  सम्पूर्ण प्रजाहरूले उनको सुनको मूर्तिको अगाडि झुकेर ढोग्नुपरेको र त्यसको पूजा गर्नुपरेको थियो। सम्पूर्ण देशबासीले राजाको हुकुमको शिरोपर गरे तर तीन जना युवकहरू-शद्रक, मेशक र अबेदनगो-मूर्तिलाई नढोगी ठिङ्ग उभिएर बसे। तिनीहरूले राजाको हुकुम नमान्ने साहस गरे। तुरन्तै बेबिलोनका बुद्धिजीवि भनाउँदाहरूले तिनीहरूको अडानलाई राजा समक्ष पेश गरे। सायद ती तीन हिब्रू युवाहरूप्रति ती ज्योतिषी वा बुद्धिजीविहरूको डाह पहिलेदेखि नै हुनुपर्छ। तिनीहरूलाई उच्च पदमा बस्न दिइएकोमा बेबिलोनका पदाधिकारीहरू डाहाले जलेका पनि हुनसक्थे। ती युवाहरूलाई दोष दिँदै तिनीहरूको विरुद्ध राजालाई अझ क्रुध्द पार्न खोजेका थिए। तिनीहरूले यो आरोप लगाए: (१) राजा आफैले ती बिदेशीहरूलाई बेबिलोनको उच्च पदमा आशिन गराएका थिए, (२) ती बिदेशी यहूदीहरूले राजाका देवीदेवताहरूको पूजा गर्दैनन् (३) राजाले खडा गरेका सुनको मूर्तिलाई तिनीहरू ढोग्दैनन् र पूजा गर्दैनन् (दानिएल ३:१२)। तर ती आरोप लगाउनेहरूप्रति ध्यान नदिइ राजाले ती हिब्रू युवाहरूलाई मुर्तिलाई ढोग्न दोस्रो अवसर दिन्छन्। बाजा बजाउनेदेखि लिएर सबै प्रक्रिया राजाले दोहोर्याउन चाहेका थिए ताकि ती युवाहरूले आत्मआलोचना गरेर उनले स्थापना गरेको मूर्तिको पूजा गरुन्। यदि तिनीहरूले फेरिपनि मूर्तिलाई ढोग्न अस्वीकार गरे भने तिनीहरूलाई आगोको भट्टीमा फाल्ने धम्की राजाले दिए। अनि अत्यन्तै अहङ्कारी हुदै राजाले यो आतङ्ककारी धम्की तिनीहरूलाई सुनाउँछन् "हेरौँला, कुन देवताले तिमीहरूलाई मेरो हातबाट उद्धार गर्दोरहेछ ।" (दानिएल ३:१५ रूपान्तरित।

अलौकिक अर्थात् साहस बटुलेर ती युवाहरूले निडरताकासाथ राजालाई यस्तो जवाफ दिए "यदि त्यसो हो भने, हे महाराजा, जुन परमेश्वरको आराधना हामी गर्छौँ उहाँले नै त्यो दनदन जलिरहेको आगोको भट्टीबाट हामीलाई उद्धार गर्न सक्षम् हुनुहुनेछ र हजुरको हातबाट हामीलाई छुटकारा दिनुहुनेछ। यद्यपि, हे महाराजा त्यस आगोको भट्टीबाट हामीलाई उद्धार नगरिएतापनि तपाईँलाई यो थाहा होस् कि हामी तपाईँको भगवानहरूलाई पूजा गर्दैनौँ न त तपाईँले स्थापना गर्नुभएको सुनको मूर्तिलाई नै परमेश्वर भनेर हामी पूजा गर्नेछौँ" (दानिएल ३:१७,१८ रूपान्तरित)।

`ती हिब्रू युवकहरूलाई थाहा थियो कि तिनीहरूको परमेश्वरले तिनीहरूको उद्धार गर्नुहुनेछ तर तिनीहरूलाई उद्धार नै गरिनेछ भन्ने ग्यारेन्टी तिनीहरूलाई नभएको महसुस तिनीहरूले गरिरहेका थिए। तैपनि तिनीहरूले राजाको आदेशलाई पालना गर्न अस्वीकार गरेका थिए। तिनीहरूलाई जिउँदै जलाइनेछ भनेर थाहा पाउँदा पाउँदै पनि राजाको धर्मसँग तिनीहरूले सम्झौता गर्न चाहेनन्। यस्तो खालको निडर र अटल आस्था हामीले कहाँबाट पाउँछौँ?`