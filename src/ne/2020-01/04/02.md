---
title:  सुनको मूर्ति वा प्रतिमा
date:  19/01/2020
---

`दानिएल ३:१-७ पढ्नुहोस्। सबैलाई आकर्षित गर्न भगवान भनि ठानिएको भव्य मूर्तिको निर्माण गर्न राजालाई कसले प्रेरित गर्‍यो?` 

राजाले देखेको सपना र उनले बनाएको मूर्तिको बीचमा केही समयको अन्तराल थियो। उनको सपनाको अर्थ दानियलले खोलिदिदा उनी अत्यन्तै प्रभावित त भएका थिए तर उनले आफ्नो दिमागबाट मूर्तिलाई पन्छाउन सकेका थिएनन्। अझ उनीपछि अर्को शक्तिले बेबिलोन साम्राज्यलाई चक्नाचुर पारि अर्कैले शासन गर्नेछ भन्ने कुरो त उनको निम्ति असह्य भइरहेको थियो। सपनामा देखेको मुर्तिको सुनको टाउकोलेमात्र आफूलाई इङ्गित गरेको कुरामा उनी संतुष्ट थिएनन्। उनी चाहन्थे कि सारा मूर्ति सुनको होस् र आफ्नो राज्यको गौरब विश्वको इतिहासभरि रहिरहोस् भन्ने उनको चाहनालाई उनले प्रजाहरूको सामु अवगत गराउन चाहेका थिए।

यस्तो खालको घमण्ड वा अहंकार बाबेलको धरहरा बनाउने मानिसको दिमागमा पनि थियो। तिनीहरूको अभिमानले परमेश्वरको अस्तित्वलाई नै चुनौति दिने प्रयास गरेको थियो। यहाँ पनि राजा नबूकदनेसरले उनको अभिमान र अहंकारमा कुनै कमी नभएको उनले देखाएका थिए। उनको राज्यकालमा बेबिलोनको  सभ्यता उच्च शिखरमा पुगेको थियो, उनको प्रभाव तत्कालीन विश्व थियो। बेबिलोनको सम्राट् भएर उनले ठूला ठूला उपलब्धिइहरू हासिल गरेका थिए। अब उनले स्थापना गरेको संसार बिस्तारै बिलाउनेछ भन्ने कुराले उनलाई पिरोलेको थियो। त्यसकारण उनको गौरब, महत्त्वकाँक्षा र स्वार्थलाई उचाली राख्न र आफ्नो राजनैतिक शक्तिको प्रदर्शन गर्न उनले भयानक मूर्ति खडा गरे। उनीप्रति बफादार रहने सबैले त्यस मूर्तिलाई ढोग्नै पर्ने कडा हुकुम उनले जारी गरेका थिए। त्यो मूर्तिले राजा वा देवतालाई औँल्याउँछ कि औँल्याउँदैन भन्ने कुरामा स्पष्ट नभएतापनि पौराणिक संसारमा धर्म र राजनीति छुट्टै हुनुपर्छ भन्ने नीति स्पष्ट थिएन र त्यो अवधारणा थियो भन्न पनि सकिन्न।

सत्य परमेश्वरको पहिचाना गर्न राजा नबूकदनेसरले दुई पटक अवसर पाएका थिए भन्ने कुरालाई हामीले सम्झनुपर्छ। प्रथम पटक, जब उनले चार जना हिब्रू युवाहरूलाई परीक्षा गरेका थिए तब उनले बेबिलोनका अरू विद्यार्थी वा वुद्धिजीविहरूभन्दा ती युवाहरू दश गुणा ज्ञानी भएको उनले थाहा पाएका थिए। अनि जब उनले सपना देखे तब बेबिलोनका कुनै बुद्धिजीवि तथा ज्योतिषीहरूले उनको सपना र सपनाको अर्थ भन्न सकेका थिएनन्। राजाको दिमागमा खेलिरहेको कुरा दानिएलले स्पष्टरूपमा बताइदिएका थिए। राजाको सपना र त्यसको रहस्य पनि दानिएलले खुलाएका थिए। त्यसबेला राजाले दानिएलका परमेश्वरको विशिष्टता वा श्रेष्ठतालाई स्वीकार गरेका थिए। तर परमेश्वरको बारेमा ती हिब्रूहरूले गवाही दिएतापनि आफू मूर्तिपूजाबाट नफर्किने निर्णय राजाले गरेका थिए। किन त? अभिमानको कारणले हुनसक्छ वा राष्ट्रको गौरबको निम्ति मूर्तिपूजा कायम राख्नुपर्ने उनको चाहना थियो। आफ्ना सबै  गौरब, यश, सम्पत्ति, खजाना, उपलब्धिहरू, बौद्धिक स्थापना र संरचनाहरू एक दिन ध्वस्त हुनेछन् भन्ने वास्तविकतालाई पापी मानिसहरूले स्वीकार्दैनन्। जब हामी हाम्रो उपलब्धिहरूतर्फ बढी ध्यान दिन्छौ र अनन्त राज्यको अगाडि तिनीहरू केही पनि होइन भन्ने कुरा बिर्सन्छौँ तब हामी पनि सानो नबूकदनेसर जस्तै हुन पुग्छौँ।

`अनेकौं चलाखीपूर्ण तरिकाहरूद्वारा नबूकदनेसर फसेको धरापमा हामी पनि नफस्न कसरी सजग रहने?`