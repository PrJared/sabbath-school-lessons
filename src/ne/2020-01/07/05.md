---
title:  सिंहको खोरमा
date:  12/02/2020
---

`दानिएल निडर भएर सदा झैं झ्याल खोलेर प्रार्थना गर्छन्। त्यसको फल स्वरुप षडयन्त्रकारीहरू आफ्नो योजना सफल भएकोमा अत्यन्तै खुशी भएर दानिएललाई भोकाएका सिंहहरूको खोरमा हुत्याउन सफल त हुन्छन्। तर त्यसबेला राजाले दानिएललाई कसरी सम्बोधन गर्छन् जसले गर्दा उनको सामु दानिएल परमेश्‍वरको शक्तिशाली र विश्‍वासिलो साक्षी भएका थिए भन्ने कुरा प्रमाणित हुन्छ। हेर्नुहोस् दानिएल ६:११-२३` 

षडयन्त्रकारीहरूलाई दानिएललाई प्रार्थना गरिरहेको अवस्थामा भेट्टाउन धेरै समय लागेन।दानिएल राजाले जारी गरेको अध्यादेशको ठिक विपरीत दिशामा गएका थिए। जब दानिएललाई आरोप लगाउने मानिसहरूले उनको बारेमा राजालाई सुनाए त्यसवेला तिनीहरूले दानिएललाई अत्यन्तै हेपेर यसरी सम्बोधन गरेका थिए, "यहूदाका युद्धबन्दीहरूमध्ये एक दानिएल" (दानिएल ६:१३ रूपान्तरित)। ती षडयन्त्रकारीहरूको सम्मुख मिडपर्सिया साम्राज्यको एक मुख्य र उच्च अधिकारी व्यक्ति र राजाको प्रियपात्र  केवल बिदेशी युद्धबन्दी भएर गिर्न पुगेको थियो। अझ आगोमा घ्यू हाले जस्तै तिनीहरूले दानिएलको बिरुद्धमा आपत्तिजनक आरोपहरू राजाको सम्मुख पेश गर्दछन्, "हे महाराज, दानिएलले हजुरको सम्मान नै देखाउँदैन न त हजुरले लालमोहर लगाउनु भएको आदेशको पालना नै गर्छ।" त्यसपछि बल्ल राजाको आँखा खुल्यो।यानिकि अध्यादेशमा लालमोहर लगाउनुको आशय त दानिएललाई धरापमा पार्नु पो रहेछ। दानिएल ६:१४मा भनिएको छ "घाम नअस्ताउँञ्जेल राजाले दानिएललाई सिंहको खोरमा नपार्न प्रयत्न गरे" (रूपान्तरित)। दानिएललाई दण्डबाट छुटाउन अनेकौं प्रयास गरे तर अध्यादेशमा जारी गरिएको दण्डबाट अगमवक्तालाई छुटाउन राजाले केही पनि गर्न सक्दैनथे। मिडपर्सियाको कानुनलाई अक्षरस पालना नगर्न कसैलाई छुट थिएन। त्यकारण नचाहँदा नचाहँदै पनि राजाले दानिएललाई सिंहको खोरमा फ्याँक्न आदेश दिए। त्यसबेला राजा स्वयम् सिंहको खोरमा गएका थिए र दानिएल बच्छन् कि भन्ने झिनो आशाले दानिएललाई सम्बोधन गर्छन् जुन प्रार्थना जस्तै थियो, "तिमीले निरन्तररूपमा सेवा गर्ने तिम्रो परमेश्वरले तिमीलाई उद्धार गर्नेछन्" (दानिएल ६:१६ रूपान्तरित)।

जब आफू सिंहको खोरमा सिंहहरूको माझमा हुत्तिन पुगे तब त्यसबेला उनले के गरेका थिए भन्ने त्यहाँ उल्लेख गरिएको छैन तर उनी त्यहाँ रातभर प्रार्थना गरिरहेका थिए भनेर हामी अनुमान लगाउन सक्छौँ। परमेश्वरप्रतिको दानिएलको आस्था, निष्ठा र भरोसालाई उहाँले उहाँका स्वर्गदूतहरू पठाउनुभएर सम्मान गर्नुहुन्छ। सिंहहरूले दानिएललाई केही पनि गर्दैनन् भने दालिएल पनि केही गुनासो नगरि सरकारी कामकाजमा खट्न तयार हुन्छन्। यसबारे टिप्पणी गर्दै एलेन जी ह्वाइट भन्नुहुन्छ "दानिएलका शत्रुहरूले उनलाई सिंहको खोरमा फाल्नुबाट परमेश्वरले रोक्नुभएन। दुष्ट कामहरू सम्पन्न गर्न परमेश्वरले खराब स्वर्गदूत र  दुष्ट मानिसहरूलाई अनुमति दिनुभयो ताकि आफ्नो सेवकलाई उल्लेखनीय तरिकाले उद्धार गर्न र शत्रुहरूको योजनालाई बिफल पार्न साथै उहाँको जन धर्मी र सही बाटोमा पूर्णरूपमा हिँड्छन् भन्ने प्रमाणित गरेर देखाएको कुरा  सबैले देखून्।"-प्रोफेटस एण्ड किङ्गस, पृ. ५४३, ५४४बाट रूपान्तरित।

`दानिएलको यो कथा उनको उद्धार गरिएको खुशीपूर्ण घट्नासँगै अन्त्य हुन्छ तर कतिपय समयमा परमेश्वरका जनहरूलाई मृत्युको मुखबाट उद्धार नगरिएका कथाहरू पनि बाइबलमा पाइन्छ, जस्तै बप्तिस्मा दिने युहन्नालाई राजा हेरोदको हत्याबाट उद्धार गरिएको थिएन (मर्कूस ६:१४-२९)। यस्ता कुराहरूलाई हामीले कसरी बुझ्ने?`