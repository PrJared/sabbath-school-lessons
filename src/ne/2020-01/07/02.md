---
title:  डाहा र इर्ष्याले जलेका राजनैतिक वा सरकारी उच्च ओहदाका कर्मचारीहरू
date:  09/02/2020
---

सबै कुरामा सिद्ध र स्वस्थ परमेश्वरकै उपस्थिति भएको स्वर्गमा त स्वर्गदूतहरूका प्रधान लुशिफरले येशूको डाहा गरेको थियो। "लुशिफरले येशू ख्रीष्टको डाहा र ईष गरेको थियो। येशूको सर्वोच्चता, उहाँको प्रभुत्व, उच्च अधिकार र सही शासनकर्ताको सामु सबै स्वर्गदूतहरू निहुरिन्थे। त्यसबेला येशूको सामु लुशिफर पनि निहुरिन्थ्यो तर उसको हृदयमा येशूप्रति डाहा र घृणा उत्पन्न भइरहेको थियो।"-एलेन जी ह्वाइट, द स्टोरी अभ रिडिम्पशन, पृ. १४बाट रूपान्तरित। मनमा अरूप्रतिको डाहा र ईष राखि राख्नु अत्यन्तै खतरा हुन्छ। दश आज्ञाहरूमा डाहालाई हत्या र चोरी नगर्नु भन्ने आदेशसँगै कसैको लोभ नगर्नु भन्ने आदेश पनि त्यही पङ्क्तिमा राखिएको छ (प्रस्थान २०:१७)।

देहायका कथाहरूमा डाहा र ईषको भूमिका कस्तो हुन्छ भनेर देखाइएको छ। पढ्नुहोस्: दानिएल ६:१-५ "1 सम्पूर्ण राज्यको शासन गर्नलाई एक सय बीस जना प्रान्तका बड़ाहाकिमहरू नियुक्त गर्न दारालाई मन लाग्यो। 2 तीमाथि तीन जना अध्यक्ष नियुक्त गरिए, जसमध्ये दानिएल एक थिए। राजाको काममा हानि नहोस् भनेर ती प्रान्तका बड़ाहाकिमहरू उनीहरूप्रति उत्तरदायी गराइए। 3 अब दानिएलले असाधारण गुणहरूद्वारा आफैलाई ती अध्यक्षहरू र प्रान्तका बड़ाहाकिमहरूका बीचमा यस्तो फरक देखाए कि राजाले तिनलाई सम्पूर्ण राज्यको शासक नियुक्त गर्ने योजना गरे। 4 तब अध्यक्षहरू र प्रान्तका बड़ाहाकिमहरूले दानिएलको विरुद्ध अभियोग लगाउनका निम्ति सरकारी कामकारबाईहरूमा तिनको दोष खोज्न लागे, तर त्यसो गर्न उनीहरू असमर्थ भए। उनीहरूले तिनमा कुनै पनि भ्रष्टाचार भेट्टाउन सकेनन्, किनभने तिनी विश्वासयोग्य थिए, र तिनी न त भ्रष्ट न लापरवाही नै थिए। 5 अन्तमा ती मानिसहरूले भने, “हामीले यस दानिएलको विरुद्धमा अभियोगको लागि, उसका परमेश्वरको व्यवस्थासम्बन्धमा बाहेक, कुनै पनि आधार कहिल्यै पाउन सक्नेछैनौं।” , उत्पत्ति ३७:५-११ "5 एक पल्ट योसेफले एउटा सपना देखे। तिनले त्यो सपना आफ्ना दाजुहरूलाई भनेपछि तिनीहरू उनीसँग झन् बढ़ी दुश्मनी राख्न लागे। 6 तिनले उनीहरूलाई भने, “मैले देखेको सपना सुन्नुहोस्। हामीहरू खेतमा अन्नका बिटा बाँधिरहेका थियौं। 7 मेरो बिटाचाहिँ ठाड़ो भयो, र तपाईंहरूका बिटाहरू त्यसका चारैतिर जम्मा भएर मेरो बिटालाई दण्डवत् गरे।”  8 तिनका दाजुहरूले तिनलाई भने, “के तँ हामीमाथि राज्य गर्ने भइस्? के तेरो प्रभुत्व हामीमाथि हुने भयो?” अनि तिनको सपना र तिनका कुराहरूको कारणले उनीहरूले तिनीसँग झन् दुश्मनी राखे। 9 तब तिनले अर्को सपना देखे र तिनका दाजुहरूलाई यसो भनेर बताए, “सुन्नुहोस्, मैले अर्को सपना देखें। सूर्य, चन्द्र र एघार वटा ताराले मलाई दण्डवत् गरिरहेका थिए।”  10 जब तिनले आफ्ना बाबु र दाजुहरूलाई यो सपना बताए, तब तिनका बाबुले तिनलाई हप्काएर भने, “तैंले देखेको यो सपना के हो? के साँच्ची नै म र तेरी आमा र तेरा दाजुहरू आएर भूइँसम्मै झुकेर तँलाई ढोगिदिने?” 11 तब तिनका दाजुहरूले तिनलाई डाह गर्न लागे। तर तिनका बाबुले चाहिँ यी कुरा मनैमा राखे।" र १ शमूएल १८:६-९ "6 जब दाऊदले पलिश्तीलाई ध्वंस गरेर मानिसहरू फर्किरहेका थिए, तब स्त्रीहरू इस्राएलका सबै सहरबाट निस्के, अनि तिनीहरू सितार र खैँजड़ी बजाउँदै, गाउँदै र नाच्दै शाऊल राजालाई भेट्न आए। 7 स्त्रीहरू आनन्दित भएर यसो भनेर गाउँदथे: शाऊलले हजारौँ हजारलाई ध्वंस गरे, र दाऊदले त लाखौँ लाखलाई ध्वंस गरे।  8 शाऊल साह्रै रिसाए, र ती शब्दहरूले उनलाई चोट लाग्यो। उनले भने, “दाऊदको निम्ति तिनीहरूले लाखौँ लाख ठहराए, तर मलाई चाहिँ हजारौँ मात्र। अब तिनलाई राजा तुल्याउनु मात्र त बाँकी रह्यो।” 9 त्यस दिनदेखि उसो शाऊलले दाऊदलाई डाहको दृष्टिले हेर्न लागे।"

दानिएलको प्रशासकीय दक्षताहरू देखेर राजा प्रभावित भएका थिए। त्यसकारण उनलाई उच्च पदमा नियुक्ति गरिएको थियो। तर मिडपर्सियाका अरू बडाहाकिम तथा उच्च ओहदामा बस्ने मानिसहरूले उनको डाहा गर्न थालेका थिए। तिनीहरूले उनलाई भ्रष्टाचारको अभियोग लगाएर पदबाट बर्खास्त गर्ने षड्यन्त्र गर्न थाले। तिनीहरूले दानिएललाई दोष लगाउन तिनको बारेमा अनेक खोजतलास गरे। तर दानिएको सबै लेनदेन र कार्यशैली पारदर्शी थियो। उनको प्रशासनमा तिनीहरूले उनको कुनै पनि दोष देख्न सकेनन्। "दानिएलको बिरुद्धमा अभियोग लगाउने कुनै कारण तिनीहरूले देखेनन्। उनी परमेश्वर र आफ्नो सरकारप्रति बफादार थिए। त्यसकारण तिनीहरूले उनको बारेमा कुनै गल्ती वा दोष भेट्टाउन सकेनन्" (दानिएल ६:४ रूपान्तरित)। आरामिक भाषामा विश्वासिलोको अर्थ भरपर्दो भनेर पनि प्रयोग बुझिन्छ।

`दानिएल दोषरहित थिए। उनको खिलाफमा हाकिमहरूले कुनै पनि आरोप लगाउन सकेनन्। संसारको नीति अनुसार ती बडा हाकिमहरूले दानिएलको एकमात्र काममा दोषी भएको निष्कर्ष निकाले। त्यो थियो सृष्टिकर्ता परमेश्वर र उहाँका व्यवस्थाप्रति उनको बफादारिता वा विश्वसनीयता। उनी संसारको नीति अनुसार होइन परमेश्वरको नीति अनुसार चलेका थिए। त्यो नै उनको निम्ति विष हुन पुगेको थियो। त्यसकारण परमेश्वरको व्यवस्थाप्रति कि साम्राज्यको व्यवस्थाप्रति आज्ञाकारी हुने भन्ने परिवन्ध सृजना गरेर दानिएललाई फसाउन सकेमात्र उनी पदाच्युत हुन सक्ने र तिनीहरूको योजना सफल हुनेछ भन्ने कुरामा ती षडयन्त्रकारीहरू सहमत भए। ती बडा हाकिमहरू एउटा कुरामा निश्चित थिए। जुनसुकै परिस्थितिमा पनि दानिएल आफ्नो परमेश्वरको व्यवस्थाप्रति (परमेश्वर बाहेक कसैको सामु नझुक्नु भन्ने दश आज्ञाको आदेश) बफादार हुनेछ र त्यससँग बाँझिने कुनै पनि साम्राज्यको नीति उनको निम्ति मान्य हुनेछैन भन्ने कुरामा तिनीहरू विश्वस्त थिए। दानिएल परमेश्वरप्रति कतिको बफादार वा विश्वासिला रहेछन् भन्ने गवाही त्यो भन्दा अरू के हुन सक्ला?`

`तपाईँको जीवनमा तपाईँका आफन्तहरूबाट वा सहकर्मीहरूबाटै तपाइँले कुनै न कुनै खालको डाह र इर्ष्याको सामना गर्नुभएकै होला। डाहा वा इर्ष्या किन हत्यारा जस्तै प्रवृत्तिको हुन्छ र यसले आत्मिक जीवनलाई नै किन अपाङ्ग बनाइदिन सक्छ?`