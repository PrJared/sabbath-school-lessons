---
title:  दानिएलको प्रार्थना
date:  11/02/2020
---

"जब तिमी प्रार्थना गर्छौ तब तिम्रो कोठाभित्र पस। कोठाको ढोका बन्द गर। गुप्त स्थानमा रहनुहुने तिम्रो स्वर्गको पितालाई प्रार्थना गर। गोप्य स्थानमा तिमीलाई देख्नुहुने तिम्रो स्वर्गको पिताले तिमीलाई खुलेर इनाम दिनुहुनेछ" (मत्ती ६:६ रूपान्तरित)।

तर दानिएलले किन आफ्नो कोठाको झ्याल बन्द नगरि चुपचाप प्रार्थना गरे? किन उनले अरूले देख्ने गरि प्रार्थना गरे? हेर्नुहोस् दानिएल ६:१० "जब दानिएलले त्यो आदेश प्रकाशित भएको थाहा पाए, तिनी आफ्नो घरको माथिल्लो तलाको कोठामा गए, जहाँ झ्यालहरू यरूशलेमतिर खुला थिए। पहिलेजस्तै तिनी दिनमा तीन पल्ट घुँड़ा टेकी परमेश्वरलाई धन्यवाद दिँदै प्रार्थना गर्थे।"

दानिएल एक कुशल र अनुभवि राजनीतिज्ञ थिए, तर त्यो भन्दा माथि उनी परमेश्वरका सेवक थिए। राजाको आदेशको पछाडि के षडयन्त्र लुकेको थियो सो सरकारका उच्चपदस्थहरूमध्ये उनलाई मात्र थाहा थियो। जुन आदेशमा राजा दाराले लालमोहर लगाए त्यसले आफ्नो राज्यको एकतालाई बलियो बनाउनेछ भन्ने उनले सोचेका थिए तर त्यो आदेशभित्र दानिएललाई पदवाट हटाउने षडयन्त्रको रणनीति थियो भन्ने कुरामा उनी अन्जान थिए।

दानिएलको बिरुद्धमा जुन षडयन्त्र गरियो त्यसको कारण वा नियत मानवीय बिद्रोहको रचना भन्दा पनि परमेश्वर र दुष्ट शक्तिको बीचमा भइरहेको द्वन्दको परिणाम थियो। त्यस समय (ई.पू. ५३९) दानिएलले दानिएल ७ (ई.पू. ५५३) र ८मा (ई.पू. ५५३) उल्लेख गरिएका स्वप्न दर्शनहरू पाइसकेका थिए। त्यसकारण राजाको आदेशलाई उनले बुझ्न सकेका थिए। उनी मानवीय राजनैतिक षडयन्त्रको चंगुलमा होइन तर जगतमा परमेश्वर र शैतानको बीचमा भइरहेको युद्धको कारणले भएको हो भन्ने कुरा उनले बुझ्न सकेका थिए। सर्वोच्च परमेश्वरका जनहरूलाई मानिसको पुत्रले दिनुहुने राज्यको स्वप्नदर्शन र स्वप्नदर्शनको अर्थ खुलाउन स्वर्गदूतले सहयोग गरेको (दानिएल ७) हुनाले आफ्नो अगाडि आइपर्ने हरेक शङ्कटको सहजै सामना गर्न उनलाई साहस मिलेको हुनसक्छ। आफ्ना सहकर्मीहरूको अनुभवलाई पनि उनले सम्झेको हुनुपर्छ।  तिनीहरूले राजा नबूकदनेसरको चुनौतिलाई सामना गरेका थिए (दानिएल ३)।

त्यसैको फलस्वरुप दानिएलले नियमित रूपमा यरुशलेमतिर फर्केर दिनको तिन पटक परमेश्वरको उपासना गर्ने चलनमा परिवर्तन ल्याएका थिएनन्। राजाबाहेक कुनै मानिस वा भगवानलाई ३०दिनसम्म पूजा नगर्ने चुनौतिपूर्ण निषेधाज्ञा जारी गरिएतापनि आफ्नो नियमित उपासना वा प्रार्थना गर्ने समयलाई दानिएलले लुकाउन चाहेनन्। उनले आफू सुरक्षित हुन  आफूले सेवा गरेको देशको धर्म र राजनीतिसँग सम्झौता गर्न चाहेनन्। आफ्नो ज्यान खतरामा पारेरपनि आफ्नो असली पहिचान वा आफू कस्को उपासक हुँ भन्ने जीवित गवाहीलाई दानिएलले लुकाएनन्। राजाको आदेश मान्न देशका सबै राज्यपालहरू, बडा हाकिमहरू र कर्मचारीहरू एक भएका थिए। राजाको आदेशको मुकाबिला गर्न केवल दानिएल मात्र एक्लै अल्पमतमा परेका थिए। उनलाई साथ दिने अरू कुनै मानव प्राणी उनको पक्षमा थियो भन्ने आभास बाइबलले  दिँदैन। यदि राजाको आदेशसँग लड्नु छ भने त्यत्रो साम्राज्यमा उनी एक्लैले लड्नुपर्थ्यो। तर उनको प्रार्थनाको जीवनले परमेश्वर उनको साथमा हुनुहुन्छ भन्ने कुरामा उनी विश्वस्त थिए। आफ्नो निष्ठा वा बफादारिता तथा देशको राजा र उनको आदेश भन्दा परमेश्वरमा माथि हुनुहुन्थ्यो भनेर उनको प्रार्थनाको जीवनले खुलेयाम प्रकट गरेको थियो।

प्रेरित ५:२७-३२ पढ्नुहोस्। जब परमेश्वरको नीतिसँग मानिसको नीति बाझ्छ तब मानिसले के गर्नुपर्छ भन्ने कुराको अडान यहाँ स्पष्ट गरेको पाइन्छ। तर जब देश, संस्कार र धर्मनीति, व्यवस्था र कानूनको बिपक्षमा येशूका उपासकहरूले उभिनुपर्दा तिनीहरू परमेश्वरकै इच्छा अनुसार उभिएका हुन् भनेर कसरी यकिन हुन्थ्यो? (येशूभक्तहरूको इतिहासमा करौडौं मानिसहरूले ज्यान गुमाउनुपरेको सत्यलाई विचार गर्नुहोस्। आफ्नो विश्वासलाई धोका दिएर गलत नीति वा कानुनमा लाग्नुभन्दा मारिन तयार हुन पुगेका परमेश्वरका जनहरूको बारेमा सोच्नुहोस्)। हेर्नुहोस् "21 यो सुनेपछि तिनीहरू एकाबिहानै मन्दिरभित्र पसे र शिक्षा दिन थाले। तर प्रधान पूजाहारी र तिनीसँग हुनेहरू आए, र महासभा, अर्थात् इस्राएलीहरूको सम्पूर्ण सभाका सबैलाई बोलाए, र प्रेरितहरूलाई झ्यालखानबाट ल्याउन मानिसहरू पठाए। 22 तर अफिसरहरूले तिनीहरूलाई झ्यालखानमा नभेट्टाउँदा फर्की आएर यो खबर दिए, 23 “हामीले झ्यालखानमा सुरक्षितसाथ ताला लाएका र पालेहरू ढोकाहरूमा खड़ा भएकै देख्यौं, तर ढोका उघार्दा हामीले भित्र कसैलाई भेट्टाएनौं।” 24 जब मन्दिरका कप्तान र मुख्य पूजाहारीहरूले यो खबर सुने तब यी सबको नतीजा के हुने हो भनी तिनीहरू प्रेरितहरूका विषयमा अन्योलमा परे।  25 तर कोही एक जनाले आएर तिनीहरूलाई भन्यो, “हेर्नुहोस्, तपाईंहरूले जुन मानिसहरूलाई झ्यालखानमा राख्नुभएको थियो तिनीहरू मन्दिरमा खड़ा भएर मानिसहरूलाई शिक्षा दिइरहेछन्।” 26 तब अफिसरहरूका साथमा कप्तान गईकन तिनीहरूलाई बलजफत नगरिकन ल्याए, किनभने मानिसहरूले तिनीहरूलाई ढुङ्गाले हान्लान् भनी तिनीहरू डराए। 27 उनीहरूले तिनीहरूलाई ल्याएर महासभाको अगाडि खड़ा गराए, र प्रधान पूजाहारीले तिनीहरूलाई सोधे, 28 “हामीले तिमीहरूलाई यस नाउँमा केही शिक्षा नदिने कड़ा आज्ञा दिएका थियौं, तर तिमीहरूले आफ्ना शिक्षाले सारा यरूशलेम भरिसक्यौ, र त्यस मानिसका रक्तपातको दोष हामीमाथि ल्याउन चाहन्छौ।”  29 तर पत्रुस र प्रेरितहरूले भने, “हामीले मानिसहरूको होइन तर परमेश्वरको आज्ञा पालन गर्नैपर्छ। 30 हाम्रा पिता-पुर्खाका परमेश्वरले येशूलाई मृतकबाट जीवित पार्नुभयो, जसलाई तपाईंहरूले काठमा टाँगेर मार्नुभएको थियो। 31 परमेश्वरले इस्राएलको पश्चात्तापको लागि र तिनीहरूलाई पापहरूको क्षमा दिन उहाँलाई राजा र मुक्तिदाता तुल्याईकन आफ्नो दाहिने बाहुलीले उच्च पार्नुभयो। 32 यी सबै कुराका हामी साक्षी छौं, र त्यस्तै गरी पवित्र आत्मा पनि, जसलाई परमेश्वरले आफ्ना आज्ञा पालन गर्नेहरूलाई दिनुभएको छ।”  (प्रेरित ५:२१-३२)।