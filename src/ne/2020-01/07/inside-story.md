---
title: कथा
date:  14/02/2020
---

#### प्रार्थना गरिरहने स्पेनकी आमा

*रेबेका रुइज लाग्वार्डिया*

एक रात दस वर्षकी केटी, पिलर लाग्वार्डियाले सफा आकाशमा चम्किरहेका ताराहरू एकटक लगाएर हेर्दै आफैलाई सोधिन्, "यी ताराहरूलाई कसले सृष्टि गर्यो होला? के हामीलाई सृष्टि गर्ने सृष्टिकर्ता हुनुहुन्छ र? के यहाँ हामी अकस्मात त्यसै आएका हौँ र?

धेरै वर्षसम्म पिलरको दिमागमा ती प्रश्नहरू भरिएका थिए। उनले आफ्ना आफन्तहरूलाई ती प्रश्नहरू सोधिन् तर कसैले पनि चित्तबुझ्दो जवाफ दिन सकेनन्। उनी आइतबार चर्चमा जान्थिन् तर त्यहाँ प्रचारकले जलिरहेको नर्क, निष्ठुर र बदला लिने परमेश्वरको बारेमामात्र धेरै प्रवचन सुनाउथे। त्यसले गर्दा उनमा परमेश्वरप्रति वितृष्णा जागेर आएको थियो। त्यसैले उनले चर्च नै जान छोडिन् र आफ्नो परिवारको आस्थाबाट टाढा भइन्।

उनलाई २२ वर्षको उमेरमा रोगले सिकिस्त पार्यो र झण्डै मर्न लागेकी थिइन्। परमेश्वरको बारेमा आफ्नो प्रश्नको जवाफै नपाइकन मरिएला भनेर लाग्वार्डियालाई डर लागिरहेको थियो।

एक दिन अत्यन्तै चिन्तित मुद्रामा उनले झ्याल खोलिन् र आकाशतिर हेरेर चिच्याइन् "हे परमेश्वर, यदि तपाईँ हुनुहुन्छ भने तपाईँलाई म चिन्न चाहन्छु। मलाई सहायता गर्नुहोस्! मलाई जवाफ दिनुहोस्!"

परमेश्वरले उनको जवाफ तीनदिनपछि दिनुभयो। त्यस दिन सेभेन्थ-डे एडभेन्टिस्ट विश्वासी सिमोन मोन्टोन लाग्वार्डियाको घरको ढोकामा घचघच्याउन आएपुगे। मोन्टोनले लाग्वार्डियाको परमेश्वरलाई विश्वास नगर्ने बुबालाई सुसमाचार प्रचार सभामा आउन निम्तो दिए। लाग्वार्डियाका बुबा भेंडाहरू पाल्थे। उत्सुकता लागेकोले लाग्वार्डियाको बुबाले उनको निम्तो स्वीकार गरे। लाग्वार्डिया पनि आफ्नो बुबासँग जान खोजिन् तर बुबा एक्लै जान लागेका थिए। लाग्वार्डियाले धेरै कर गरिन् र अन्तमा दुई जनाको वादविवादपछि उनी पनि जान पाउने भइन्।

लाग्वार्डियालाई सञ्चो थिएन। उनी कमजोर थिइन्। सन् १९६०को दशकमा सेभेन्थ-डे एडभेन्टिस्ट चर्चमा भएको बेलुकीको कार्यक्रममा उनी पहिलो पटक गइन्। उनले मिठो भजनहरू सुनिन्। त्यसबेला उनले दानिएल २ मा उल्लेखित समयको अन्तमा हुने भविष्यवाणी सुनिन्। उनको बुबा भने त्यो पहिलो रातपछि फरि कहिल्यै चर्च फर्केनन्। तर लाग्वार्डिया निरन्तररूपमा बेलुकीपखको सभामा गइरहिन्। अन्तिम रातमा उनले एउटा पुस्तक उपहारको रूपमा पाइन्। एक जना चर्चका सदस्यले उनको घरको ठेगाना पनि टिपे।

धेरै दिनपछि एक जना महिला लाग्वार्डियाको घरमा आइन्। उनले लाग्वार्डियालाई बाइबल सिकाउन चाहेको कुरा वताइन्। धेरै हप्ताहरूसम्म त्यस महिलासँग लाग्वार्डियाले बाइबल सिकिन्। ती दिनहरूमा लाग्वार्डियाले परमेश्वर सम्बन्धी आफ्ना प्रश्नका जवाफहरू पनि पाइन्।र प्रथम पटक उनले शान्ति र आनन्दको महसुस पनि गरिन्।

बाइबल अध्ययन गरेको दश महिनापछि पास्टर लुइज बुइनोले उनलाई बप्तिस्मा दिए।

उनले ३२ वर्षको उमेरमा विवाह गरिन्। उनको स्वास्थ्यको कारण उनलाई गर्भधारण गर्न मुश्किल भएको थियो। उनले फेरि पनि परमेश्वरसँग प्रार्थना गरिरहिन्। आखिरमा उनी गर्भवती भइन् र मलाई जन्माइन्।

मेरी आमा एक मामुली स्पानिश गोठाला परिवारमा ७३ वर्ष अघि जन्मेकि थिइन्। अहिले उनी खुशीसाथ महान् गोठालाको बगालकहाँ विश्वासीहरूलाई डोर्याउँदैछिन्। यस्ती आमा पाएकोमा म परमेश्वरप्रति धन्यवादी छु।