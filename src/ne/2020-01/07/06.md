---
title:   निर्दोष साबित
date:  13/02/2020
---

`परमेश्‍वरको बारेमा राजाले कस्तो महिमा प्रकट गर्दछन्? हेर्नुहोस्, दानिएल ६:२४-२८` 

राजा दाराले परमेश्वरको प्रशंसा गर्नु र उहाँको प्रभुत्व वा सार्बभौमसत्तालाई स्वीकार्नु नै यस कथाको उल्लेखनीय विषय हो। परमेश्वरको स्तुति प्रशंसा गर्दै उहाँको प्रभुत्वलाई स्वीकार गर्दै व्यक्त गरिएका अगाडिका भावनाहरू (दानिएल २:२०-२३, ३:२८,२९, ४:१-३, ३४-३७)मा अन्तिम तथा निर्णायक रूपमा राजा दाराले आफ्नो अभिव्यक्ति दिएका थिए। जब तिन हिब्रू युवाहरूको उद्धार भएपछि जसरी राजा नबूकदनेसरले परमेश्वरको प्रशंसा गरेका थिए त्यसरी नै राजा दाराले पनि परमेश्वरले आफ्नो प्रियपात्र दानिएललाई उद्धार गर्नुभएको उपलक्ष्यमा उहाँको स्तुति प्रशंसा र उहाँप्रति सराहना व्यक्त गरेका थिए। अझ त्यो भन्दा अर्को थप काम राजा दाराले गर्दछन्। आफूलाई वाहेक कसैलाई नपुज्नु भन्ने सरकारी अध्यादेश खारेज गरेर सबै जनताले दानिएलको परमेश्वरप्रति श्रद्धा देखाउनु भनेर उनले आफ्नो देशमा आदेश नै जारी गर्दछन् (दानिएल ६:२६)।

हो, दानिएललाई अचम्म र अलौकिक तरिकाले उद्धार गरियो, परमेश्वरप्रति उनको निष्ठालाई उहाँले इनामा दिनुभयो, दुष्टहरूलाई सजाय दिइयो। परमेश्वर महान् हुनुहुन्छ र उहाँको शक्ति यस संसारको कुनै पनि शासक भन्दा अपार छ भन्ने  कुरा प्रमाणित नै गरेर देखाइयो। हामी यहाँ जे देख्छौँ त्यो सारा जगतलाई चिनाउन मुक्तिको योजनाको अन्तिम चरणलाई नाटकीयरुपमा उदाहरणको निम्ति प्रस्तुत गरिएको पाउँछौँ: परमेश्वरका जनहरूलाई उद्धार गरिनेछ, दुष्ट तत्वहरूको नाश हुनेछ र सारा जगतको सामु परमेश्वर प्रेमिलो, सदाशयी, आत्मनिर्णयको सम्मान गर्ने र करुणामयी हुनुहुन्छ भनेर जगतका सारा सृष्टिको सामु प्रमाणित गरेर देखाइनेछ (अर्थात् परमेश्वरले जबरजस्ती आफ्नो भाऊ खोज्नुहुन्छ भन्ने शैतानको दावी गलत भएको कुरा प्रमाणित गरेरै देखाइनेछ)।

`दानिएल ६:२४ त आश्थर्यलाग्दो पद नै हो। कतिपयहरूको निम्ति त यो पद असजिलो हुनुको साथै मनमा भाँडभैलो पनि ल्याउँछ होला। किन?`

`मानव अधिकारवादीहरू वा सर्वसाधारण विश्वासीहरूको निम्ति यो पद नरमाइलो, अन्यायपूर्ण र मनमा भाँडभैलो ल्याउने कारकको रूपमा खडा हुनसक्छ। दानिएलका शत्रुहरूका निर्दोष श्रीमती र छोराछोरीहरूले पनि दोषी मानिसहरूसँगै सिंहको खोरमा फालिनु र सजाय पाउनु, यो कस्तो न्याय हो? न्यायलाई दुरुपयोग गरिएको भनिएको यस मामिलालाई हामीले कसरी व्याख्या गर्ने?`

पहिलो कुरो हामीले यो बुझ्नुपर्दछ कि जुन कदम राजा दाराले लिए त्यो पर्सियन कानुन अनुसार थियो। त्यसमा कोही मानिस अपराधी छ भने त्यस अपराधीको परिवारलाई पनि सजाय दिनुपर्छ भन्ने चलन थियो। पर्सियन कानुन अनुसार यदि परिवारको कुनै सदस्य अपराधी सावित भएमा त्यसको जिम्मेवारी सम्पूर्ण परिवारले नै व्यहोर्नुपर्दथ्यो। त्यो ठिक कानून थियो भन्न त सकिँदैन। तर पर्सियन कानुन अनुसार दारा राजाले चालेको कदम मनासिव थियो भन्न सक्दछौँ (केही वर्ष अघि अस्ट्रेलियाले एउटा कानून पारित गरेको थियो। यदि छोराछोरीहरू बदमास भएको खण्डमा त्यसको जिम्मेवारी आमाबाबुले लिनुपर्दछ-अनुवादकको जानकारी)।

दोस्रोमा हामीले यो थाहा पाउनु जरुरी छ: राजाको कदमलाई ठिक थियो भन्नलाई त्यसलाई बाइबलले अनुमोदन गर्दैन। आमाबाबुहरूको पापमा छोराछोरीहरूलाई मुछेर मृत्युदण्ड दिनु बाइबलमा मनाही गरिएको छ "बाबुहरूलाई छोराछोरीहरूका निम्ति र छोराछोरीहरूलाई बाबुहरूका निम्ति नमार्नू। हरेक मानिस आफ्नै अपराधको लागि मरोस्।" (व्यवस्था २४:६) र "त्यो प्राण, जसले पाप गर्छ, त्यही मर्छ। छोराले बाबुको दोषको फल भोग्नेछैन, न त बाबुले छोराको दोषको फल भोग्नेछ। धर्मीले आफ्नो धार्मिकताको फल र दुष्टले आफ्नो दुष्ट्याइँको फल पाउनेछ।" ( इजकिएल 18:20)।

`यस्तो किसिमको अन्याय र अरू अन्यायहरूको सामु १ कोरन्थी ४:५ले हामीलाई कस्तो सान्त्वना दिनसक्दछ? यसमा के भनिएको छ जुन हाम्रो निम्ति निर्णायक मनन् गर्नुपर्ने वचन हुनुपर्छ?` 