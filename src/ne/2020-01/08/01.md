---
title: आँधीबेहरीले छचल्किएको समुद्रदेखि स्वर्गको बादलहरुसम्म
date:  15/02/2020
---

### यस अध्यायका मूल पदहरू
दानिएल ७, २ थेस्सोलिनिकी २:१-१२, रोमी ८:१, मर्कूस १३:२६, लूका ९:२६, १२:८ र १ तिमोथी २:५।

> <p>यस अध्यायको मूल सार पद</p>
> "तब सम्पूर्ण स्वर्गमुनिका राज्यहरूको सार्वभौमिकता, शक्ति र महानता सर्वोच्चका मानिसहरू, अर्थात् पवित्र सन्त जनहरूलाई दिइनेछ। उहाँको राज्य अनन्तको राज्य हुनेछ, र सबै शासकहरूले उहाँको सेवा आराधना र आज्ञापालन गर्नेछन्।" ( दानिएल 7:27)।

यस अध्यायको मूल विषयबस्तु दानिएलले देखेका स्वप्नदर्शन हो जुन दानिएल ७मा उल्लेख गरिएको छ। यो स्वप्न दर्शन दानिएल २कै जस्तै समान विषय हो। तर दानिएल २मा प्रकट गरिएको स्वप्न दर्शनलाई दानिएल ७मा अझ बढाएर देखाइएको छ। पहिलो त दानिएलले स्वप्नदर्शन रातमा देख्छन्। त्यसबेला दर्शनमा उनले समुद्र देख्छन्। त्यो समुद्रलाई चारवटा आँधीले हल्लाइ रहेको थियो। अन्धकार र पानीले सारा सृष्टि पिरोली रहेको थियो। त्यस बेला सारा सृष्टि तहसनहस भएको वा आक्रमणमा परे जस्तै देखिन्थ्यो। दोस्रो, दानिएलले देखेको स्वप्नदर्शनमा ती पशुहरू देखेका थिए जुन अशुद्ध र हाइब्रिड वा मिश्रित जीव भएका पशुहरू थिए। यो सृष्टिको नियमबिपरीत थियो। तेस्रोमा पशुहरूले आफ्नो बल देखाएर अरूलाई नियन्त्रण गर्न खोजेको चित्रण गरिएको छ। सृष्टिमा परमेश्वरले आदमलाई अदनको बगैँचामा सृष्टिमाथि अधिकार जमाउन दिनुभएको थियो तर ती शक्तिहरूले त्यस अधिकारलाई खोसेको देखाइएको थियो। चौथोमा मानिसको पुत्रको आगमनले त्यो सृष्टिलाई नियन्त्रण गर्ने अधिकार जसको हातमा हुनुपर्ने हो फेरि फिर्ता दिइएको थियो। आदमले बगैँचामा गुमाएको थोक मानिसको पुत्रले स्वर्गमा गरिएको न्यायद्वारा फिर्ता लिनुभएको थियो।

माथि गरिएको वर्णन बाइबलले देखाएको काल्पनिक परिदृष्य वा पानोरामा हुन्। दानिएलले देखेका अत्यन्तै प्रभावकारी प्रतीकहरू उनको स्वप्नदर्शनको पृष्ठभूमि थियो। ती सबै दर्शनहरूको अर्थ सर्वसाधारणले नबुझ्लान् तर भाग्यवस कतिपय निर्णायक स्वप्नदर्शनका विस्तृतविवरण स्वर्गदूतले व्याख्या गरेका थिए। त्यसले गर्दा अचम्मको भविष्यवाणीको मूलभूत विषयहरूको अर्थ हामी बुझ्न सक्दछौँ।