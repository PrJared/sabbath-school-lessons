---
title:  चार पशुहरू
date:  16/02/2020
---

`दानिएल ७ पढ्नुहोस्। त्यसमा के मूल विषयबस्तु दानिएललाई देखाइएको छ? उनले देखेका स्वप्नदर्शन केको बारेमा छ?`

दानिएलले स्वप्नदर्शनमा देखेका डरलाग्दा पशुहरू राजा नबूकदनेसरले देखेका मूर्तिमा भएका भागहरू जस्तै थिए। प्रत्येक पशुले विश्वको इतिहासमा रजाईँ गर्ने राज्यशक्तिलाई देखाएको कारणले त्यो स्वप्नदर्शन अझ विस्तृत विवरणमा दिइएको थियो। सनातन सृष्टिकर्ता परमेश्वरलाई नमान्ने राष्ट्रहरूको राज्यशक्तिलाई औँल्याएका जीवहरू घतलाग्दा थिए। ती सबै पशुहरू बाइबलमा भनिए अनुसार अशुद्ध थिए। तर चौथौँ पशु बाहेक दानिएलले वयान गरेका अरू पशुहरूका अनुहारहरू मानिसले थाहा पाएकै जनावरहरू जस्तै थिए। त्यसकारण ती पशुहरू जथाभावीरूपमा प्रस्तुत गरिएका प्रतीकहरू होइनन्। प्रत्येक पशुले साम्राज्यको कुनै कुनै पक्षलाई प्रतिनिधित्व गर्दछन् अर्थात् औंल्याउँछन्।

सिंह: बेबिलोन राज्यलाई सिंहको प्रतीकद्वारा औंल्याइएको कुरा अत्यन्तै उपयुक्त छ। बेबिलोन वा आधुनिक इराकका दरवारहरू र पर्खालका भित्ताहरूमा पखेटा भएका सिंहहरूको चित्रले सजिएका थिए। पखेटा भएका सिंह र अरू चित्र बेबिलोनका प्रख्यात चित्रकलाहरू थिए। दानिएललाई स्वप्नदर्शनमा देखाइएका सिंहका पखेटाहरू बिस्तारै चुँडाइका थिए। अनि त्यो सिंह मानिस जस्तै ठिङ्ग उभियो जसलाई मानिसको हृदय दिइएको थियो।र त्यसले विभिन्न राजाहरूले शासन गरेको बेबिलोनको साम्राज्यलाई देखाउँछ।

भालु: भालुले मिडपर्सिया राज्यलाई औंल्याउँछ। त्यो भालुको शरीर एकभन्दा अर्को भाग ठूलो देखाइएको छ। त्यसले मिड राज्य भन्दा पर्सिया राज्य शक्तिशाली भएको देखाउँछ। त्यस भालुका दाँतहरूबाट तिन वटा करङ्गहरू देखाइनुको अर्थ मिडपर्सिया राज्यले जितेको तिनवटा मुख्य राष्ट्रहरूलाई देखाउँछ: लिड्डा, बेबिलोन र इजिप्ट अर्थात् मिश्रदेश।

चितुवा: अनि चराजस्तो छिटो उड्ने पखेटा दिइएको चितुवाले अलेक्जेण्डर महानको ग्रीक साम्राज्यलाई इङ्गित गर्दछ। पशुमा भएको चारवटा पखेटाले यो देखाउँदछ कि केही वर्षभित्र अलेक्जेन्डरले त्यस समयको संसारका राष्ट्रहरुमाथि आफ्नो नेतृत्वको सैनिकहरूले आक्रमण गरेर प्रभुत्व जमाउनेछन्।

भयानक डरलाग्दो पशु: अरू पशुहरूले प्रतिनिधित्व गरेका राष्ट्रहरू ती पशुहरूको स्वभावसँगै मिल्दछन् तर यो चौथो पशुचाहीँ अरूभन्दा अत्यन्तै फरक थियो। पहिलाका पशुहरू सिंह, भालु र चितुवा जस्तै थिए भने यो चौथो पशुलाईचाहिँ अत्यन्तै फरक ढङ्गले प्रस्तुत गरिएको थियो। त्यो दससिङ्गे पशु पहिलाको भन्दा निष्ठुर, हिंस्रक र आतङ्क मच्चाउने खालको थियो। त्यसले सनातन परमेश्वरलाई नमान्ने रोमी साम्राज्यलाई औंल्याउँदछ। त्यस रोमी साम्राज्यले त्यसबेलाको विश्वलाई आफ्नो खुट्टाले थिचोमिचो गरेर निर्दयीताकासाथ शासन गरेको थियो।

`बाइबलमा लेखिएका वा भविष्यवाणी गरे अनुसार विश्व साम्राज्यहरूको उदय र पतन भयो। त्यस बेला पनि मानिसहरूमा अत्याचार, आतङ्क, बेचैनी र अशान्तिका तत्वहरू थिए। त्यहाँ अराजकता र राष्ट्रहरू लथालिङ्ग नै थिए तरपनि ती राष्ट्रहरुमाथि परमेश्वरको प्रभुत्व कायमै थियो। त्यसबेलाको संसार र अहिलेको संसारमा खास भिन्नता नभएतापनि परमेश्वरले राज गरिरहनुभएको छ भन्ने आत्मज्ञानले हामीलाई कसरी सान्त्वना मिल्दछ? इतिहासमा देखाइएका राष्ट्रहरूको विगिविगि बाइबलीय भविष्यवाणी अनुसार नै भएको थियो भनेर प्रमाणित गरिएको परिप्रेक्ष्यमा बाइबल भरोसायोग्य छ भनेर हामीले कसरी सिक्ने?`