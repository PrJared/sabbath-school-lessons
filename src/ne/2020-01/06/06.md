---
title:  विश्व सभ्यताको शिखरमा पुगेको बेबिलोन साम्राज्यको पतन
date:  06/02/2020
---

`दानिएल ५:२९-३१समेत गरेर देहायका पदहरू पढ्नुहोस्। भौगोलिक राज्य बेबिलोनका राजा बेलशजरको पतनसँगै युगको अन्तमा हुने आत्मिक प्रदुषित बेबिलोनको पतनको बारेमा हामी के सिक्न सक्छौँ? हेर्नुहोस्, दानिएल ५:२९-३१, प्रकाश १४:८, प्रकाश १६:१९ र प्रकाश १८:२` 

राजा बेलशजरका कमजोरीहरू जे भएपनि उनी आफ्नो वचनमा वचनबद्ध थिए। अत्यन्तै खराब खबर सुनेरपनि दानिएलले दिएको अर्थप्रति सन्तुष्ट भएर राजाले प्रतिज्ञा गरेका उपहारहरू अगमवक्तालाई प्रदान गर्दछन्। दानिएलको सन्देशलाई स्वीकार गरेसँगै राजाले दानिएलका परमेश्वरको वास्तविकतालाई पनि स्वीकार गरेको देखिन आउँछ। यो कुरा पनि रोचक छ कि पहिले दानिएलले अस्वीकार गरेका उपहारहरू पछि स्वीकार गर्दछन् किनकि उनी परमेश्वरको वचन खुलाउन कुनै उपहारले प्रभाव पार्नुहुन्न भन्ने मनशाय राख्दथे। फेरि, उनलाई थाहा थियो कि ती उपहारहरूको अर्थ केही पनि रहदैन किनकि बेलशजरको राज्य पतन हुनेछ भन्ने कुरा उनलाई थाहा थियो। त्यसकारण शिष्ट भएर नै दानिएलले उपहारहरू ग्रहण गरे। उनलाई थाहा थियो कि अब केहीघन्टामात्र उनी देशको तेस्रो शासक रहनेछन्।

अगमवक्ताले घोषणा गरे जस्तै बेबिलोनको पतन हुन्छ। त्यो पनि अत्यन्तै छिटो हुन्छ। राजा र दरवारियाहरू रक्सीको नशामा भएकैबेला कुनै लडाईँ नै नगरि बेबिलोनको पतन हुन्छ। पौराणिक इतिहासकार हेरोडोटसले बेबिलोनको पतन कसरी भयो भन्ने विषय यसरी लेख्दछन्। बेबिलोन सहरमा जाने युफ्रेटिस नदीलाई पर्सियाका सैनिकहरूले अर्कैतिर फर्काउँछन्। अनि पानी नभएको नदीकै बाटोभएर ती सैनिकहरू सहरमा पस्दछन्। त्यही रात बेलशजर मारिन्छन्। सहर वरिपरिका सहरहरूलाई अर्कै शासकहरूको हातमा उनको पिता राजा नबूकदनेसरले सुम्पिएका थिए। यसरी मानव सभ्यताको स्वर्ण युगमा प्रवेश गरेको अति शक्तिशाली कहलाइएको बेबिलोन राज्य तिनीहरूले नसोचैकै तरिकाले अन्त्य हुन पुग्यो। सुनरूपी राज्य बेबिलोन अब रहेन।

"परमेश्वरको इच्छा जान्न र त्यसको पालना गर्न राजा बेलशजरलाई धेरै अवसरहरू दिइएको थियो। आफ्नो हजुरवुबा नबूकदनेसर मानव सभ्यताबाटै अलग भएको उनले देखेका थिए। परमेश्वरले राजा नबूकदनेसरलाई दिनुभएको बुद्धि र ज्ञान उनको अहंकरिताकै कारण उहाँले नै खोस्नुभएको उनले देखेका थिए। सहरबाट लखेटिएर जन्तु अर्थात जनावरहरूसँग साथी हुनपुगेका राजालाई उनले देखेका थिए। तर रमझम, मोजमज्जा, आफ्नो धाक र रवाफ देखाउन चाहने, आफ्नै मात्र यश खोज्ने र पार्टीमा रमाउन चाहने राजाले कहिल्यै पनि बिर्सनुनहुने पाठ कहिल्यै पनि सिकेनन्। जुन पापहरूले गर्दा नबूकदनेसरको फैसला भयो ती नै पापहरूमा बेलशजर पनि  स्वइच्छाले नै फसे। परमेश्वरको सदाशयतामा उपलब्ध भएका अवसरहरू उनले खेर फाले। उनको पहुँचमा भएको सत्यसँग चिनापर्ची गर्ने अवसरहरूलाई उनले वास्ता गरेनन्।"-एलेन जी ह्वाइट, बाइबल इको, अप्रिल २५, १८९८बाट रूपान्तरित।

`सत्य आत्मज्ञानसँग जानपहिचान गर्ने अवसरहरू अहिले हामीमाझ कति छन्? हामी कुनै यस्तो अवस्थामा आइपुग्न सक्छौँ कि हामीलाई चाहिने सबै सत्यहरू हामीलाई थाहा भएको होस्।`