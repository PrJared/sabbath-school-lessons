---
title:  बेलशजरको भोज
date:  02/02/2020
---

`बेलशजरले कस्तो नराम्रो काम गरिरहेका थिए? उनको वास्तविक चरित्रलाई कसरी चित्रण गरिएको छ? त्यसको बारेमा लेखिएको दानिएल ५:१­४सँग दानिएल १:१ पढ्नुहोस्। उनको कामसँग प्रकाश १७:४­६ पनि तुलना गर्नुहोस्। त्यहाँ के समान घट्नाहरू घटेको पाइन्छ? हेर्नुहोस्: दानिएल ५:१­४, दानिएल १:१,२  र प्रकाश १७:४­६` 

यरुशलेममा परमेश्वरको मन्दिरमा अर्पण गरिएका लुटिएका भाँडाकुँडाहरू भोजमा ल्याउन राजाले उर्दी जारी गरे। तिनीहरूले रक्सी खानका लागि ती भाँडाहरू प्रयोग गर्न चाहेका थिए। उनको हजुरबुबा नबूकदनेसरले ती पवित्र भाँडाहरू ल्याएर आफ्नो देशको मन्दिरमा राखेका थिए। उनले कमसेकम ती भाँडाहरू पवित्र हुन् भन्ने मान्यता दिएका थिए। तर बेलशजरले त पवित्र भाँडाहरूलाई नै बिटुलो हुने गरि जथाभावी प्रयोग गरेका थिए। परमेश्वरको पवित्रतालाई उनले चुनौति नै दिएका थिए।

ती पवित्र भाँडा वा कचौराहरूबाट रक्सी पिउँदै बेलशजरले सुन चाँदी, काँच, फलाम, काठ र ढुङ्गाका देवी देवताहरूको प्रशंसा गरेका थिए (दानिएल ५:४)। जुन क्रममा ती छ पदार्थहरूको उल्लेख गरियो ती अर्थपूर्ण छन्। बेबिलोनीहरू साठ्ठी नम्बर प्रयोग गरि गन्ती सुरू गर्थे।त्यसको बिपरीत अहिले डेसिमल प्रणाली छ जुन १० नम्बरलई आधार मानेर गन्ती सुरू हुन्छ। जुन छ पदार्थहरूबाट बनिएका देवी र देवाताहरूको उल्लेख गरिएको थियो त्यसले बेबिलोन देशका देवीदेवताहरूको पूर्णतालाई देखाउँथ्यो (नेपालमा ३३ कोटी देवताहरू भने जस्तै)। बेबिलोन धर्म प्रणालीको पूर्णताले ती छ वर्गमा उल्लेख गरिएका देवीदेवताहरूलाई देखाउँदछ। यो पुरा पनि चाखलाग्दो छ कि जुन रुपमा ती पदार्थहरूको क्रम उल्लेख गरिएको थियो त्यही क्रममा राजा नबूकदनेसरले देखेको सपनाको मूर्तीका धातुहरू थिए। अन्तिम पदार्थ चाहिँ माटो नभएर काठ थियो। सपनामा चट्टान अन्तिम पदार्थ जसले मूर्तिलाई ढालेको थियो तर बेलशजरको विवरणमा देवता भनेर उल्लेख गरिएको पाइन्छ।  बाइबलमा चट्टानको अर्थले विश्व राष्ट्रहरूमा गरिने परमेश्वरको न्यायलाई जनाउँछ (दानिएल २:४४,४५)। परमेश्वरले बेबिलोनमा गर्नुभएको न्यायको प्रतीक त्यो मूर्तिलाई पत्थरद्वारा ढालिएको थियो।

जुन भोज बेलशजर राजाले बेबिलोनमा मनाए त्यो घट्नाले प्रकाशको पुस्तकमा उल्लेख गरिएको युगको अन्तको बेबिलोनलाई सहीरूपमा देखाउँछ। बेलशजरले जस्तै अन्तिम युगकी बेबिलोनीरुपी स्त्रीले सुनको कचौरा लिएर त्यसमा भएको प्रदुषित पेय पदार्थ विश्वको राष्ट्रहरूलाई पिलाउँछे। अर्को अर्थमा सनातन सृष्टिकर्ता परम प्रभु परमेश्वरको उपासना नगरि त्यस स्त्रीले मानिसहरूलाई आफ्नै झुठा दर्शन र विद्याले मुग्ध पारेर विकृत उपासना गर्न लगाउँछे र त्यसको फलस्वरुप संसारलाई अनेकौं दुष्ट तथा खराब संस्कारमा डुवाउँछे (प्रकाश १७:४­६)। अनि परमेश्वरको आक्रोसमा उहाँको न्याय त्यस स्त्रीरूपी धार्मिक, सामाजिक ,मानसिक र राजनैतिक संरचनाले बेह्रिएको यो पृथ्वीमा खनिनेछ। एक दिन यो पृथ्वीको न्याय हुने सुनिश्चित छ।

`बर्तमान युगमा हाम्रो सभ्यता, संस्कार, सस्कृति र रहनसहनले परमेश्वरको वचनलाई कसरी हेपिरहेको छ वा विकृत बनाइरहेको छ? बाइबलसम्मत नीतिलाई त्यागेर संस्कार वा सस्कृति वा देशको रहनसहन यस्तै हो भनेर सम्झौता नगर्न हामी कसरी सजग हुने?`