---
title:  जोख्दा हलुका भेट्टाइनु वा परमेश्वरको अपेक्षा अनुसार नभेट्टाइनु
date:  05/02/2020
---

`राजाको पतन छिट्टै हुने कुराको भविष्यवाणी दानिएलले गरेका थिए। त्यसको कारण के थियो त? हेर्नुहोस्: दानिएल ५:१३-२८`

परिवन्धमा परेका राजा दानिएलसँग सल्लाह लिन बाध्य हुन्छन्। तर उनी खुला दिलले नभएर बाध्यतामा परेर दानिएलसँग सल्लाह माग्छन्। दानिएलको परमेश्वरप्रति र दानिएलप्रति उनको धारणा कस्तो थियो भन्ने कुरा यसले पनि देखाउँछ।

यदि भित्तामा लेखिएका शब्दहरू पढेर त्यसको अर्थ खुलाउन सकेभने दानिएललाई धेरै इनाम दिइनेछ भनेर राजाले प्रतिज्ञा गरे। तर त्यो इनाम आफूलाई होइन अरूलाई नै दिइयोस् र ती शब्दहरू पढेर त्यसको अर्थ खुलाउने आफ्नो कर्तव्य कुनै इनामको लोभमा परेर पूरा गर्न लागेको होइन भन्ने दानिएलको वचनले उनको प्राथमिकता र चरित्रको बारेमा धेरै कुरा खुलाउँछ। ती शब्दहरूको अर्थ बुझेर नै राजाको इनाम मूल्यहीन भएको दानिएलले महसुस गरेको हुनुपर्छ।अनि दानिएलले राजाको तीनवटा कमजोर पक्षहरूलाई खुलाउँछन्।

प्रथमत, बेलशजरले नबूकदनेसरको अनुभवलाई पूर्णरूपमा वेवास्ता गरेका थिए। नत्र भने उनको पूर्वज अनुसार उनी नम्र भएर आफ्नो पापको प्रायश्चित गर्ने थिए।

दोस्रो, राजाले परमेश्वरमा समर्पित गरिएका भाँडाहरूलाई दुरुपयोग गरि त्यसबाट जाँडरक्सी खाएर उहाँको खिस्सी उडाए र हातले बनाएका देवीदेवताहरूको प्रशंसा गरे। यहाँ छ थरिका बस्तुहरूबाट देवीदेवताहरू बनाइएको कुराको उनले किटानी गरे: सुन, चाँदी, काँस, फलाम, काठ र पत्थर। यसको क्रमिकताको बारेमा अघि नै व्याख्या गरिसकिएको छ।

तेस्रोमा, राजाले परमेश्वरको महिमा गर्न वेवास्ता गरे। दानिएल स्पष्टरूपमा भन्दछन् "हजुरको सास उहाँको हातमा छ र तपाईँका सबै मार्गहरू उहाँलाई थाहा छ" (दानिएल ५:२३ रूपान्तरित)।

राजाको कमजोर र असफल पक्षलाई सम्बोधन गरेपछि दानिएलले भित्तामा लेखिएका शब्दहरूको बारेमा खुलासा गरे। त्यहाँ तीन शब्दहरू थिए जुन आरामिक भाषाका थिए। त्यसमा लेखिएको पहिलो क्रियापद फेरि दोहोर्याइएको छ। आरामिक भाषा जान्ने राजाका धर्मगुरु र बुद्धिजीविहरूले ती शब्दहरू पढेर त्यसको मूल अर्थहरू बुझ्न सक्थे। मेने: जसको अर्थ हिसाब लिएको, टेकेल: जसको अर्थ जोखिएको वा न्याय गरिएको, र पेरेज: जसको अर्थ विभाजित भएको।

बेबिलोनको पर्खाल वरिपरि घेरिएका मिड-पर्सियाका सैनिकहरूको बारेमा राजाका भारदारहरूलाई थाहा भएकै कारणे भित्तामा लेखिएको कुरो कुनै अर्थपूर्ण भएको तिनीहरूले अनुमान गरेका हुनसक्थे तर रमझममा परिरहेका राजालाई कबाबमा हड्डी नहोस् भनेरै राजालाई ती नराम्रा कुरा भन्न तिनीहरूले साहस गर्न सकिरहेका थिएनन्। तर दानिएलमात्र आँटिला भएर भित्तामा लेखिएको सन्देश पढ्न र त्यसको खास अर्थ राजालाई बुझाउन सक्षम् भएको कुरालाई प्रमाणित गरेका थिए। "मेने: परमेश्वरले हजुरको राज्यको दिनगिन्ती सुरू गर्नुभएको छ। हजुरको राज्यको अवधि सिद्धियो, टेकेल: हजुर परमेश्वरको तराजुमा जोखिनुभएको छ र हजुर हलुका हुनुभएको छ अर्थात् हजुर उहाँको अपेक्षा अनुसार नचल्नुभएकोले तपाईँको बिरुद्धमा फैसला भएको छ, पेरेस: हजुरको राज्य बिभाजित भएको छ र मिड (मादी) र पर्सियालाई दिइएको छ" (दानिएल ५:२६-२८ रूपान्तरित)।

दानिएलले खुलाएको अर्थ खास गरेर राजालाई सान्त्वना वा खुशी पार्ने खालको थिएन।

`राजाको निम्ति गरिएको फैसला तुरुन्तै कार्यान्वयन हुन्छ। पापी वा दुष्टहरूको न्याय, फैसला र कार्यान्वयन तत्कालै नभएको अवस्थाहरूमा हामीले परमेश्‍वरमै भरोसा राख्‍नुपर्ने जरूरी किन छ? हेर्नुहोस्, उपदेशक ३:१७, उपदेशक ८:११, मत्ती १२:३६ र रोमी १४:१०-१२` 