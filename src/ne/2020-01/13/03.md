---
title:  पुस्तकमा लेखिएको
date:  23/03/2020
---

`दानिएल १२:१मा जीवनको पुस्तकमा नाम लेखिएकाहरू बचाइनेछन् भनिएको छ। त्यसको अर्थ के हो?`

मिखाएलले हस्तक्षेप गर्ने समय यस्तो दु:खको समय हुनेछ जो विश्वको इतिहासमा कहिल्यै पनि आएको थिएन। यो त्यस समयसँग मिल्दछ जब परमेश्वरको आत्मा विद्रोही मानव जातबाट फिर्ता हुनेछ। अनि प्रकाशको पुस्तकमा (प्रकाश १६, १८:२०-२४) लेखिएको अन्त्यको समयको बेबिलोनमाथि परमेश्वरको क्रोधको रूपमा सात महाबिपत्ती खनिनेछन्। अनि अन्धकारका शक्तिहरू यस पृथ्वीमा छोडिनेछ। यस समयको बारेमा एलेन जी ह्वाइट भन्नुहुन्छ, "यस संसारमा भएका सबै बासिन्दाहरूलाई शैतानले एक ठूलो र अन्तिम अशान्ति र कष्टमा डुवाउनेछ। जब मानिसहरूका आवेगले ल्याउने भयङ्कर दु:खको बतासलाई परमेश्वरका स्वर्गदूतहरूले रोक्न छोड्दछन् तब सबै झगडा र विवादका तत्वहरू छाडा छोडिनेछन्। सारा संसार यस्तो भयानक बिनाशमा पर्नेछ जुन पौराणिक यरुशलेममा आएको भन्दा चर्को हुनेछ।"-द ग्रेट कन्त्रोभर्सी, पृ. ६१४बाट रूपान्तरित।

तर महाकष्टको समयमा परमेश्वरका जनहरूलाई उद्धार गरिनेछ किनभने स्वर्गको अदालतमा भएको छानबिनको न्यायमा तिनीहरूलाई येशूले आफू स्वर्गको मूल पूजारी हुनुभएको हैसियतले निर्दोष सिद्ध ठहर्याउनु हुन्छ र तिनीहरूका नाउँ जीवनको पुस्तकमा लेखिसकेको हुनेछ।

यसमा उल्लेख गरिएको पुस्तकलाई बुझ्न बाइबलले  दुई किसिमका पुस्तकहरूको बारेमा उल्लेख गरेको छ। एउटामा मुक्ति पाएका परमेश्वरका जनहरूको नाउँ लेखिएको हुन्छ जसलाई जीवनको पुस्तक भनेर पनि कहिलेकाहीँ सम्बोधन गरिएको छ (प्रस्थान ३२:३२, लूका १०:२०, भजन ६९:२८, फिलिप्पी ४:३, प्रकाश १७:८)।

जीवनको पुस्तकबाहेक मानिसहरूका कामहरूको लेखा राख्ने पुस्तक पनि हुन्छ भनेर पवित्र धर्मशास्त्रले बताउँछ (भजन ५६:८, मलाकी ३:१६, यशैया ६५:६)। परमेश्वरप्रति आस्थावान र निष्ठावान भएर समर्पित जीवन बिताउने व्यक्तिको नाउँ ती पुस्तकमा लेखिएको हुन्छ र त्यसकै आधारमा स्वर्गको अदालतले तिनीहरूको मुक्तिको निर्णय गर्नेछ। त्यस स्वर्गको लेखा वा दस्तावेजहरूमा प्रत्येक मानिसको नाउँ र कामहरू लेखिएका हुन्छन्। कतिपय मानिसहरूले तिनीहरूको नाउँ र तिनीहरूका कामहरू स्वर्गमा लेखिएको हुन्छ भन्ने कुरालाई ठट्टाको रूपमा लिन्छन्। तर जब हामी हाम्रो जीवनलाई येशू ख्रीष्टलाई सुम्पन्छौँ तब न्यायको अदालतमा हाम्रा खराब कामहरू मेटिन्छन् र हाम्रो नाउँ जीवनको पुस्तकमा सारिन्छ। स्वर्गमा भएको यस लेखा वा दस्तावेजलाई सारा जगतको सामु पेश गरिनेछ। हामीले येशूलाई विश्वास गरेको कारणले हामी निर्दोष सिद्ध भएको प्रमाण उहाँले स्वर्गको अदालतमा पेश गर्नु हुन्छ। त्यसको आधारमा महाकष्टको समयमा हामी येशूमा रहेको कारणले सुरक्षा दिने अधिकार उहाँमा भएको दावी गर्नुहुनेछ।

`येशूको धार्मिकतालेमात्र हाम्रो नाउँ जीवनको पुस्तकमा लेखिन किन सिफारिस गरिएको छ?`