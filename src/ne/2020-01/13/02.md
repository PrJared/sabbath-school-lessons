---
title:  मिखाएल, हाम्रो राजकुमार
date:  22/03/2020
---

`दानिएल १२:१मा समयको अन्तमा इतिहासको मोड कसले परिर्वतन गर्छन्? हेर्नुहोस्  यसै सन्दर्भमा देहायका पदहरूले माथिको पदलाई कसरी बुझाउँछ? हेर्नुहोस्, रोमी ८:३४ र हिब्रू ७:२५` 

प्रायजसो दानिएलको प्रत्येक अध्याय यस संसारको मूर्तिपूजक शासकको नाउँ दिएर सुरु गरिएको छ। अध्याय १२मा पनि शासकको नाउँ उल्लेख गरिएको छ। तर यसमा संसारको क्षणिक शासक नभएर ईस्वरीय राजकुमारको नाउँ दिइएको छ जो परमेश्वरका जनहरूलाई तिनीहरूका शत्रुहरूको हातबाट छुटाउन उठ्नुहुनेछ।

दानिएल १०को अध्ययनमा मिखाएल त्यही शक्तिशाली स्वर्गको जीव हुनुहुन्छ जो दानिएलकहाँ टाइग्रिस नदीमा देखा पर्नुभएको थियो। त्यहाँ उहाँ परमेश्वरका जनहरूको निम्ति स्वर्गको प्रतिनिधिकोरूपमा देखापर्नुभएको थियो। दानिएल ७मा उहाँ मानिसको पुत्र, दानिएल ८मा सेनाहरूको राजकुमार वा प्रमुख र दानिएल ९मा उहाँ राजकुमार मसीह भनेर उहाँलाई चिनाइएको छ। यसकारण, मिखाएल जसको अर्थ "परमेश्वर जस्तो को हुनुनुहुन्छ?" अरू कोही नभएर येशू आफै हुनुहुन्छ।

मिखाएलले हस्तक्षेप गर्नुभएको समय जान्नु महत्त्वपूर्ण छ।"त्यस समय" भनेर दानिएल १२:१मा दिइएको छ। यो दानिएल ११:४०-४५मा उल्लेख गरिएको समयलगत्तै व्यक्त गरिएको छ। यो समय पोपको अस्थायी पतन भएको सन् १७९८देखि अन्तको समयमा पुनरुत्थानसम्म फैलिएको छ। "देखा पर्छन्" वा कतिपय अङ्ग्रेजी बाइबलमा "उभिनुहु्न्छ" भनेर मिखाएलको कामलाई दानिएल १२:१मा सम्बोधन गरिएको छ। यसले उहाँको क्रियाकलापलाई जनाउँछ। जब कुनै राजाहरूले युद्ध गर्न र शासन गर्छन् तब त्यसबेला ती राजाहरू खडा भए भनेर देखाइन्छ। यो क्रियापदले प्रायजसो सैनिकको मामिलालाई औँल्याउँछ। अब दानिएल १२:१ अनुसार मिखाएल सैनिक शासकको रूपमा क्रियाशील हुनुभएको देखाउँछ। उहाँका जनहरूलाई उहाँले रक्षा गर्नुहुन्छ र परमेश्वर र शैतानको बीचमा भइरहेको महान् अन्तर्द्वन्द्वको अन्तिम क्षणहरूमा तिनीहरूलाई उहाँले अगुवाई गर्नुहुन्छ।

दोस्रो, "देखा परेको वा उभिनुभएको" भन्ने क्रियापदले अदालतमा हुने न्यायको दृश्यलाईँ औँल्याउँछ। स्वर्गको अदालतमा मिखाएल वकिल भएर "खडा" हुनुहुन्छ। मानिसको पुत्र हुनुभएको हैसियतले उहाँ प्राचीनको सामु परमेश्वरका जनहरूको प्रतिनिधि भएर छानबिनको न्यायमा आउनुहुन्छ (दानिएल ७:९-१४)। यसरी मिखाएलको देखापर्ने वा उभिने कामले उहाँको सैनिक र न्यायिक पक्षलाई बुझाउँछ। अर्को शब्दमा भन्ने हो भने परमेश्वरका शत्रुहरूलाई परास्त गर्ने शक्ति र अधिकार उहाँमा भएको देखाउँछ भने स्वर्गको अदालतमा परमेश्वरका जनहरूको प्रतिनिधि हुने अधिकार भएको पनि बुझाउँछ।

`हाम्रो खातिर मिखाएल उभिरहनुभएको छ भन्ने थाहा पाउनुको अर्थ के हो? उहाँ पौराणिक इतिहासमामात्र होइन अहिले पनि स्वर्गको अदालतमा हाम्रो निम्ति पहल गरिरहनुभएको छ। हामी पापी भएको कारण त्यसले हामीलाई कस्तो आशा दिँदछ?`