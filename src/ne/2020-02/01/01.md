---
title: बाइबलको विशेषता
date:  28/03/2020
---

### यस अध्यायका मूल पदहरू
व्यवस्था ३२:४५-४७, उत्पत्ति ४९:८-१२, यशैया ५३:३-७, १ कोरन्थी १५:३-५, ५१-५५ र रोमी १२:२।

> <p>यस अध्यायको मूल सार पद</p>
> "तपाईँको वचन मेरो खुट्टाको निम्ति बत्ती र मेरो बाटोको निम्ति उज्यालो ज्योति हो" (भजन ११९:१०५बाट रूपान्तरित)।

एशिया, अफ्रिका र पश्चिमी मुलुक युरोपमा १५०० भन्दा धेरै वर्ष लगाएर लेखिएको ६६वटा पुस्तकहरू भएको पवित्र धर्मशास्त्र बाइबलको आफ्नै विशेषता छ। यो अतुलनीय अर्थात् कुनै पुस्तक वा धार्मिकशास्त्रसँग तुलना गर्न नसकिने पुस्तक हो। विश्वमा भएका कुनै पनि धार्मिक दर्शन वा शास्त्रको दाजोमा बाइबललाई किन राख्न हुँदैन भने यो पुस्तक परमेश्वरको निजी वचन हो।

येशू ख्रीष्टपछि प्रथम चारसय वर्षसम्म देखा परेका नयाँ करारका हस्तलिखित वा हातले लेखेका सामग्रीहरू २४६०० प्रति अहिले पनि सुरक्षित भएका र ती लेखहरू सङ्कलन गरेर लेखिएको त्यो पुस्तक अरू कुनै पुस्तक समान नभएको पुस्तक हो। ग्रीकको ई.पू. ४२८-३४८का प्रख्यात दार्सनिक प्लेटोका हस्तलिखित प्रति केवल सातवटामात्र सुरक्षित छन्। ई.पू. चौथौँ शताब्दीका प्रख्यात ग्रीक इतिहासकार हेरोडोटसका ८वटा हस्तलिखित ग्रन्थहरू छन् भने ई.पू. नौ शताब्दीका प्रख्यात लेखक होमरले लेखेका काल्पनिक पौराणिक कथाको हस्तिलिखित वा पाण्डुलिपि केवल २६३ प्रतिहरूमात्र छन्। ती सवै ग्रन्थहरूको दाँजोमा नयाँ करार पुस्तकका लेखहरूको अस्तित्व अत्यन्तै गरिमामय र प्रभावकारी भएको प्रमाणित हुन्छ। यसको गरिमालाई अन्य कुनै पुस्तकसँग तुलना गर्नै सकिँदैन।

विश्वमा अनुवाद गरिएका पुस्तकहरूमै बाइबल प्रथम पुस्तकमा पर्दछ। पश्चिमी देश जर्मनमा जब चौधौँ शताब्दीमा  गुटेनवर्गले पुस्तक छाप्ने मेशिनको आविष्कार गरे त्यसवेला पनि उनले छापेका पुस्तकहरूमा बाइबल नै पहिलो पुस्तक थियो। विश्वको विभिन्न भाषाहरूमा अनुवाद गरिएको यो बाइबल विश्व्यापी वितरणमै पहिलो पुस्तक हो। आज विश्वका ९५ प्रतिशत मानिसहरूले आफूले जानेकै भाषामा बाइबल पढ्न सक्दछ।

बाइबलको उल्लेखनीय विशेषता भनेकै यसमा भएका विषयसूची र सन्देशहरू हुन्। विश्वको मानव इतिहासमा परमेश्वरले दिनुहुने मुक्तिको संदेशलाई केन्द्रविन्दु बनाएर लेखिएको धर्मशास्त्र नै बाइबल हो। भविष्यवाणीहरू र इतिहास साथै परमेश्वरको भविष्यको योजना र उहाँको अनन्त राज्यको बारेमा खुलस्त पारेर लेखिएको पुस्तक नै बाइबल हो। यो परमेश्वरको जीवित वचन हो किनभने यो धर्मशास्त्र लेख्न पवित्र आत्माद्वारा प्रेरित गरिएको थियो । (२ तिमोथी ३:१६,१७) उहाँले नै आज पनि बाइबलप्रति अगाध श्रद्धा राखेर अध्ययन गर्ने विश्वासीहरूलाई सबै सत्यमा अगुवाई गर्ने प्रतिज्ञा गर्नुभएको छ (यूहन्ना १४:१६, यूहन्ना १५:२६, यूहन्ना १६:१३)।