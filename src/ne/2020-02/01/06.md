---
title:  आमूल परिवर्तन गर्नसक्ने परमेश्वरको वचनको शक्ति
date:  02/04/2020
---

`२ राजा २२मा राजा योशियाहको बारेमा अत्यन्तै मार्मिक कथा लेखिएको छ। कुन कारणले उनले आफ्ना लुगाहरू च्याते?` 

ई.पू. ६२१मा यहोशिया २५ वर्ष जतिको थियो त्यसबेला मूल पुजारी हिल्कियाले मन्दिरबाट व्यवस्थाको पुस्तक भेट्टाएका थिए। त्यो मोशाले लेखेका प्रथम पाँच मूठ्ठा वा पुस्तक हुनुपर्छ र विशेष गरेर व्यवस्थाको पुस्तक। राजा यहोशियाका पिता आमोन र उनका अत्यन्तै दुष्ट हजुरबुबा राजा मनस्सेको पालामा त्यो मुठ्ठा हराएको थियो। ती राजाहरूले सृष्टिकर्ता परमेश्वरमाथिको आस्था त्यागेर दश आज्ञामा लेखिएको मूर्तिपूजा विपरीत पत्थरको बाल, अशेरा मूर्तिहरूलाई पूजा गर्दथे र नरबलि पनि दिँदथे त्यतिमात्र नभएर आकाशका तारा वा नक्षत्रहरूलाई पनि भगवान भनेर पूजा गर्दथे (२ राजा २१:३-९)। जब राजा यहोशियाले व्यवस्थामा लेखिएको करारको शर्त सुन्दछन् तब उनी अति बिचलित भएर आफ्नो शाही पोशाक च्यात्दछन्। उनी र उनका मानिसहरूले सत्य परमेश्वरको उपासना गर्नुको सट्टा परमेश्वरले मनाही गरेका पत्थर आदिलाई भगवान भनेर पूजा गरेर बिसङ्गतिमा लागेर कतिसम्म तल झरेका रहेछन् भनेर उनले महसुस गरे। तत्कालै उनले आफ्नो राज्यभरि आत्मिक सुधार ल्याए। पहाडको टुप्पोमा रहेका देवीदेवताहरूको मन्दिरलाई टुक्राटुक्रा पारे र वाह्यदेशबाट भित्रिएका देवीदेवताहरूका मूर्तिहरूलाई धुलोपिठो पारिदिए।जब उनले यो काम सम्पन्न गरे तब यहूदामा परमेश्वरको आराधना गर्ने केवल एउटामात्र स्थान बाँकी रहन्छ: त्यो थियो यरुशलेममा भएको परमेश्वरको मन्दिर। परमेश्वरको वचन भेट्टाउँदा वा आत्मसात् गर्न चाहदा त्यसले मानिसहरूलाई आफूले पाप गरेको रहेछु भन्ने महसुस गराउँछन्, पश्चाताप गर्न अग्रसर गराउँछ र आमूल परिवर्तन गर्न घचघच्याउँछन्। यो परिवर्तन राजा योशियाहबाट सुरू भएको थियो र सारा यहूदा राष्ट्रभरि नै फैलिएको थियो।

`परमेश्वरको वचनमा हाम्रो जीवनलाई आमूल परिवर्तन गराउने वा आत्मिक, मानसिक र शारीरिकरूपमा (नयाँ जीवनशैली अपनाउने प्रतिवद्धता) काँचुली फेराउने शक्ति छ र बर्तमान समयका लागिमात्र आत्मिकरूपमा मुक्तिको अनुभव गर्ने नभएर अनन्तसम्म मुक्तिको अनुभव दिलाउँछ भनेर देहायका पदहरूले हामीलाई कसरी विश्वस्त पार्दछ? हेर्नुहोस्, यूहन्ना १६:१२-१५, यूहन्ना १७:१३-२०, हिब्रू ४:१२, र रोमी १२:१-२`

मानिसको जीवनलाई परिवर्तन गर्न सक्नु नै बाइबलको शक्तिको अत्यन्तै शक्तिशाली गवाही हो। मानिसहरूको पाप र निचतालाई परमेश्वरको वचनले काटकुट गर्दछ, हाम्रो मानवीय चरित्रको असली स्वभावलाई प्रकट गर्दछ र हामीलाई मुक्तिदाताको खाँचो भएको यसले देखाउँदछ।

इतिहास समाविष्ट भएको, भविष्यवाणीले युक्त भएको र मानिसहरूको जीवनलाई आमूल परिवर्तन गर्न सक्ने शक्ति भएको बाइबललाई हल्का रूपमा होइन विशेषरूपमा व्याख्या गर्नु पनि अत्यन्तै जरुरी छ। मानिसहरूले लेखेका अरू दर्शन, साहित्य वा धर्मग्रन्थहरूलाई जस्तोगरी बाइबललाई व्याख्या गर्न सकिँदैन। परमेश्वरको जीवित वचन जीवित ख्रीष्टको प्रकाशमामात्र बुझ्नुपर्दछ। उहाँले नै आफ्नो पवित्र आत्मा दिनुभएर हामीलाई सबै सत्यतामा डोर्याउनुहुनेछ भनेर उहाँले प्रतिज्ञा गर्नुभएको छ (यूहन्ना १६:१३)। परमेश्वरको सत्यलाई प्रकट गर्ने पुस्तक बाइबल भएकोले यसलाई व्याख्या गर्ने नीतिहरू यसैमा समावेश भएको हुनुपर्छ। धर्मशास्त्र बाइबलका लेखकहरूले बाइबललाई कसरी प्रयोग गरे र बाइबलले बाइबललाई नै व्याख्या गर्न तिनीहरूलाई कसरी अगुवाई गरियो सो अध्ययन गरेर बाइबल व्याख्या गर्ने नीति वा शुत्रहरूलाई अध्ययन गरेर हामीले पनि बाइबल बुझ्न त्यही नीतिहरू अपनाउन जरुरी छ।