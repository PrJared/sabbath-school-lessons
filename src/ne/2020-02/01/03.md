---
title:  बाइबल कसले र कहाँ लेखे?
date:  30/03/2020
---

बाइबलका लेखकहरू थरि थरिका थिए। तिनीहरू विभिन्न ठाउँका र विभिन्न समयहरूका थिए साथै तिनीहरूको पृष्ठभूमि पनि फरक फरक थियो। तैपनि बाइबलमा दिइएको एकरुपताले मानव इतिहासमा परमेश्वरले कसरी काम गर्नुहुन्छ भनेर उपलब्ध गराइएको प्रमाणले बाइबलको विशेषतालाई औँल्याउँछ। जुनसुकै देश र संस्कार अर्थात् संस्कृति वा रहनसहन र इतिहासका मानिसहरू भएतापनि उहाँका सन्देशहरू तिनीहरूको निम्ति उपयुक्त भएको देखिन्छ।

`देहायका पदहरूले बाइबलका लेखकहरू र तिनीहरूको पृष्ठभूमिको बारेमा हामीलाई के भन्छ? हेर्नुहोस्, प्रस्थान २:१०, आमोस ७:१४, यर्मिया १:१-६, दानिएल ६:१-५, मत्ती ९:९, फिलिप्पी ३:३-६, र प्रकाश १:९` 

विभिन्न पृष्ठभूमि भएका मानिसहरूद्वारा विभिन्न परिस्थितिहरूमा बाइबल लेखिएको थियो। कुनै पुस्तक दरवारमा हुँदा लेखिएको थियो भने कुनै झ्यालखानाबाट, कुनै निर्वासन वा विदेशमा प्रवासी जीवन बिताउनुपर्दा लेखिएको थियो भने कुनै सुसमाचार प्रचार गर्ने यात्राको दौरानमा लेखिएको थियो। ती लेखकहरूको पनि विभिन्न शैक्षिक पृष्ठभूमि थियो भने तिनीहरूको पेशा पनि फरक फरक थियो।   बाइबलका लेखकहरूमध्ये मोशा पनि एक थिए। उनी इजिप्ट देशका भावी राजा मानिएका थिए। अर्का लेखक दानिएल थिए जसले विश्वसभ्यताको स्वर्णयुग मानिएको बेबिलोनको (आधुनिक इराक) उच्च पदमा आशिन भएर देशको सेवा गरेका थिए। अरू लेखकहरू साधारण गोठालाहरू थिए भने कोही युवा र कोही वयोवृद्धहरू पनि थिए। ती मानिसहरू विभिन्न पृष्ठभूमिका भएतापनि तिनीहरू सबैमा एउटै साझा तत्व थियो: तिनीहरू जो भएपनि, जहाँ भएपनि वा जुन समयका भएतापनि तिनीहरूलाई परमेश्वरबाट बोलावट भएको थियो र पवित्र आत्माको प्रेरणाले उहाँका जनहरूको निम्ति सन्देश लेख्न अर्हाइएको थियो। कतिपय लेखकहरूले जुन घट्नाहरूको बारेमा लेख्नुपरेको थियो तिनीहरू ती घट्नाहरूको प्रत्यक्षदर्शी पनि थिए। अरूले ती घट्नाहरू व्यक्तिगतरुपमा होशियारीसाथ छानबिन गरि लेखेका थिए भने अरूले भएका सामग्रीहरूलाई गम्भीर र सावधानीपूर्वक प्रयोग गरेका थिए (यहोशू १०:१३, लूका १:१-३)। तर बाइबलको सम्पूर्ण भागहरू प्रेरित हुन वा परमेश्वरको आत्माद्वारा प्रेरणा दिएर लेखिएका हुन् (२ तिमोथी ३:१६)। त्यसैकारण पावल यो विचार व्यक्त गर्दछन् "अघिअघि लेखिएका कुराहरू हाम्रो शिक्षाको निम्ति लेखिएका थिए, यस उद्देश्यले कि पवित्र-शास्त्रबाट आउने स्थिरता र उत्साहद्वारा हामी आशा प्राप्त गर्न सकौं।" (रोमी १५:४)। मानिसहरूका विभिन्न भाषाहरू परमेश्वरले सृष्टि गर्नुभएको हो। उहाँले चुनिएका जनहरूलाई प्रेरणादायी सोचहरू दिएर भरपर्दो र विश्वासिलो मानवीय भाषामा लेख्न लगाएर जनसमक्ष आफ्नो सन्देश प्रकट गर्नुहुन्छ।

"मानवीय माध्यमहरूद्वारा आफ्नो सत्यता प्रकट गर्न परमेश्वर शोखिन हुनुहुन्छ। योग्य मानिसहरूलाई चुनेर उहाँ आफै र उहाँको पवित्र आत्माद्वारा उहाँको काम गर्न सामर्थी बनाउनुहुन्छ। के बोल्ने र के लेख्ने भनेर छनोट गर्ने दिमागलाई उहाँले नै अगुवाई गर्नुहुन्छ।  परमेश्वरको अमूल्य खजानालाई मानवरूपी माटोका भाँडाहरूमा सुम्पनुभएको थियो। जे भएपनि ती सवै परमेश्वरबाट आएका हुन्।" एलेन जी ह्वाइट, सेलेक्टेड मेसेजेज्, पृ. २६बाट रूपान्तरित।

`धेरै थरिका लेखकहरू: धेरै  थरिका विषयवस्तुहरू तर उहीँ एउटै परमेश्वरले तिनीहरूद्वारा प्रकट गर्नुभएको थियो। यो अचम्मको सत्यले परमेश्वरको वचनको सत्यवादीतालाई हाम्रो सामु साकार गर्न कसरी सहयोग गर्दछ?`