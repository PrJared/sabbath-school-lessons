---
title:  भविष्यवाणीको रूपमा बाइबल
date:  31/03/2020
---

अरू धर्मग्रन्थहरूभन्दा बाइबलको एउटा विशेषता भनेकै यसको ३०प्रतिशत सामग्रीहरू भविष्यवाणी र भविष्यवाणीयुक्त लेखहरू समावेश हुनु नै हो। अनि ती भविष्यवाणी र त्यसको पूरा हुने तथ्यगत समय पनि त्यसमा समावेश हुनु नै बाइबलले देखाएको पृथ्वीप्रतिको मुख्य केन्द्रविन्दु हो। जुन परमेश्वर विगतको इतिहासमा सक्रिय हुनुभयो उहाँमा नै भविष्यको पनि ज्ञान छ। त्यो ज्ञान उहाँले उनका अगमवक्ताहरूद्वारा प्रकट गर्नुभएको थियो (आमोस ३:७)। बाइबल जीवित वचनमात्र होइन वा ऐतिहासिक वचनमात्र होइन यो भविष्यवाणीको पुस्तक पनि हो।

`देहायका पदहरूले मसीहको आगमनको विषयमा कसरी प्रकट वा भविष्यवाणी गरेको छ? हेर्नुहोस्:  उत्पत्ति ४९:८-१२, भजन २२:१२-१८, यशैया ५३:१-९, दानिएल ९:२४, मीका ५:२, मलाकी ३:१, जकरिया ९:९` 

मसीहको आगमनको बारेमा लगभग ६६ वटा भविष्यवाणीहरू पुरानो करारमा उल्लेख गरिएका छन्। अझ प्रतीकहरूलाई हेर्यौँ भने झन धेरै पाउँछौँ। (पुरानो करारले सिकाएका विभिन्न विधि र बलिहरू ती प्रतीक हुन् जुन येशूको बारेमा ससना भविष्यवाणीहरू थिए)। "यहूदाबाट राजदण्ड कहिल्यै पनि अलग हुनेछैन" (उत्पत्ति ४९:१०), उहाँ यहूदाको बेथलेहेममा जन्मिनुहुनेछ (मीका ५:२), उहाँलाई मानिसहरूले "हेप्नेछन्, अस्वीकार गर्नेछन्, कुट्नेछन्, झुठो आरोप लगाएर मुद्दा हाल्नेछन् तैपनि उहाँले आफ्नो बचाऊको निम्ति मुख खोल्नुहुने छैन (यशैया ५३:३-७रूपान्तरित), उहाँका हात र पाऊहरू छेडिनेछन् र उहाँका लुगाहरू एक आपसमा बाँडिनेछन् (भजन २२:१२-१८)। उपर्युक्त भविष्यवाणीहरू विषेश गरेर येशूसँग सम्बन्धित छन्।

पुरानो करारमा उल्लेख गरिएका ती भविष्यवाणीहरू येशूको जीवन, मृत्यु र पुनरुत्थानसँग स्पष्ट र  ठिक ठिकसँग मिलेकोले बाइबल वा त्यसमा भएका सामग्रीहरू परमेश्वरको प्रेरणाबाट प्रकट भएको हो भन्ने प्रमाणित हुन्छ। येशू ख्रीष्ट को हुनुहुन्छ र अरूले दावी गरे अनुसार उहाँ को हुनुहुन्छ भन्ने कुरा बाइबलले नै किटान गरेको देखाउँछ। उहाको मृत्यु र पुनरुत्थान पुरानो करारका भविष्यवक्ताहरूले गरे अनुसार नै येशूले पूरा गर्नुभएको थियो (लूका ९:२१, २२, मत्ती १७:२२,२३)। त्यस्तै भविष्यवाणी अनुसार नै यरुशलेमको पतन हुनुले (मत्ती २४:१,२)  उहाँको दोस्रो आगमनको भविष्यवाणी (यूहन्ना १४:१-३) पनि पूरा नै हुनेछ भन्ने कुराको सुनिश्चिततता देखाउँछ।

बाइबलले भविष्यवाणी गरे अनुसार येशूको मानव अवतार, उहाँको मृत्यु र पुनरुत्थान पूरा भएकोले बाइबल अत्यन्तै भरपर्दो र विश्वास गर्न सकिने धर्मशास्त्र हो भन्ने प्रमाणित हुन्छ।

`तपाईँ येशूमाथि विश्वास गर्नुहुन्छ र हाम्रो निम्ति उहाँ मर्नुभयो भनेर पनि विश्वास गर्नुहुन्छ। के कारणहरूले तपाईँ विश्वास गर्नुहुन्छ? बाइबलमा लेखिएका भविष्यवाणीहरू पूरा भएको परिप्रेक्ष्यमा तपाइँलाई बाइबलमा विश्वास गर्न कसरी मद्दत गर्छ?`