---
title:  इतिहासको रूपमा बाइबल
date:  01/04/2020
---

अरू धार्मिक पुस्तकहरूको तुलनामा बाइबलको छुट्टै पहिचान छ किनभने यो इतिहासको परिवेशभित्र लेखिएको थियो। यसको अर्थ यो पुस्तक कुनै दार्शनिक वा मानव सोचबिचारले मन्थन गरेर प्रस्तुत गरिएको दर्शन वा धार्मिक पुस्तक भने होइन। इतिहासले जसरी विशेष लक्ष्यतिर प्रगति गर्दै जान्छ त्यसमा परमेश्वर कसरी सक्रिय हुनुहुन्छ भन्ने लेखा बाइबलमा राखिएको छ। बाइबलको मामिलामा ती विशेष लक्ष्यहरू हुन्: १) मसीहको आगमनको प्रतिज्ञा र २) येशूको दोस्रो आगमन। यो प्रगतिशील विश्वास यहूदी-इसाईहरूमा भएको विशेषता हो। विभिन्न युगहरूमा विश्वास गर्ने पौराणिक इजिप्टदेखि अन्य पौराणिक र आधुनिक पूर्वीय धर्महरूले सिकाए भन्दा विपरीत ज्ञान बाइबलले सिकाउँदछ।

`येशूको पुनरुत्थान केवल ऐतिहासिक सत्यमात्र नभएर यसले हाम्रै व्यक्तिगत जीवनमा कसरी प्रभाव पार्दछ वा पार्नुपर्छ भनेर देहायका केही पदहरूले हामीलाई कसरी सिकाउँदछ? हेर्नुहोस्, १ कोरन्थी १५:३-८, ५०-५७, रोमी ८:११, र १ थेस्सोलिनिकी ४:१३-१८। ` 

आफ्नै अनुभवद्वारा पनि सुसमाचारका लेखकहरू र पावलले ठोकुवा गरेर भनेका छन् कि येशू मर्नुभयो, गाडिनुभयो, शरीरमै उहाँ बौरी उठ्नुभयो र विभिन्न मानिसहरूको सामु उहाँ देखा पर्नुभयो। उहाँलाई चिहानमा राखेको दृश्य देख्नेहरू र पछि खाली चिहानको प्रत्यक्षदर्शीहरूका अनुसार येशूको पुनरुत्थान वास्तविक र यथार्थ रूपमै भएको थियो भनेर आफ्नो अनुभव सुनाउँछन्। प्रत्यक्षदर्शीहरूले उहाँलाई भौतिक र यथार्त रूपमै छोएका थिए र उहाँसँगै खाना पनि खाएका थिए। मेरी मग्दलिनी, येशूकी आमा मरियम र अरू महिलाहरूले पुनरुत्थान भएका येशूलाई देखेका थिए। इम्मायुसको बाटोमा चेलाहरूले उहाँसँग बोलचाल पनि गरे। सुसमाचार सुनाउन दिइएको महान् आदेशको समयमा उहाँ देखापर्नुभएको थियो। यदि धर्मशास्त्रको  गवाहीलाई अस्वीकार गरियो भने हामीले गरेको प्रचार व्यर्थ हुनेछ, बेकारको हुनेछ वा वाहियात हुनेछ (१ कोरन्थी १५:१४ रूपान्तरित)। चेलाहरू उल्लेसित भएर चिच्याउँछन् "यो सत्य हो! येशू बौरिउठ्नुभयो!" (लूका २४:३४ रूपान्तरित)। उनीहरूले प्रयोग गरेका ग्रीक शब्द अन्टोस्रफरस् ontosrefers हो जसको अर्थ "साँच्चिक्कै" "निश्चय नै" वा "हो त" भन्ने हुन्छ। यो कुनै मनगडन्ते, काल्पनिक, हल्ला नभएर वास्तविकरूपमै घटेको घट्ना हो भन्ने बुझाउन त्यो शब्द प्रयोग गरिन्छ। "हो त प्रभु बौरिनुभयो" (रूपान्तरित) भनेर चेलाहरूले गवाही दिन्छन्।

सबै मर्नेहरूको पहिलो अगौटे फल येशू हुनुहुन्छ भनेर पावलले १ कोरन्थी १५:२० भन्दछन्। येशू ख्रीष्ट भौतिकरूपमै बौरिउठ्नुभयो र आज पनि जिवित हुनुहुन्छ भन्ने ऐतिहासिक तथ्यले उहाँमा सुतेकाहरूको पनि पुनरुत्थान हुनेछ भनेर ग्यारेन्टी दिन्छन्। सबै धर्मीहरू येशूमा जीवित हुनेछन् भनेर पावल जिकिर गर्दछन् (१ कोरन्थी १५:२२)। यहाँ प्रयोग गरिएको भाषा भविष्यमा हुने पुनसृष्टि हो तर त्यो पुनसृष्टि वा  अनन्तको पुनर्जीवन त्यसलाई प्रदान गरिन्छ जो येशूको भएर बस्दछ र तुरहीको आवाजमा उहाँको आगमनसम्म उहाँप्रति बफादार र निष्ठावान भएर बस्दछ (१ कोरन्थी १५:२३, १ कोरन्थी १५:५२)।

`कतिपय धर्महरूले चाहे इसाई धर्मले नै किन नहोस् मानिस मरेपछि सिधै स्वर्ग वा नरक जान्छ भनेर सिकाउँछन्। तर मरेकाहरू सुतिरहेका हुन्छन् र येशूको आगमनमा पुनरुत्थान हुन्छन् भन्ने विद्या वा प्रतिज्ञा हाम्रो निम्ति आस्थाको केन्द्रविन्दु किन भएको छ? र यो आशा बिना हाम्रो विश्वास वा आस्था वा धर्म किन वेकार वा वाहियातको हुनेछ?`