---
title:  प्रेरणा दिने प्रक्रिया
date:  06/04/2020
---

आफ्नो इच्छा मानिसहरूलाई प्रकट गर्न मानिसले नै बुझ्ने भाषाको माध्यमलाई उहाँले अपनाउनुहुन्छ। त्यसकारण परमेश्वरले प्रकट गर्नुभएको सामग्रीहरूलाई लिखित भाषामा उतार्नु सम्भव भयो। हामीले यो पनि हेर्यौँ कि बाइबल कुनै मानिसले तपस्या  गरेर वा आफ्नै सोचबिचारलाई सङ्कलन गरेर तयार गरेको नभएर पवित्र आत्माको सक्रियतामा परमेश्वरको सत्यलाई प्रकट गरिएको हो। मानव औजारलाई प्रयोग गरेर पवित्र आत्माले परमेश्वरको सन्देशलाई संचार गर्नुहुन्छ र उहाँले नै त्यसलाई सुरक्षित गर्नुहुन्छ। त्यसैकारण उत्पत्तिदेखि प्रकाशसम्मको धर्मशास्त्रको मौलिक एकता वा विषयबस्तु असाधारणरूपमा एउटै भएको हामी अपेक्षा पाउन सक्छौँ। (उदाहरणमा उत्पत्ति ३:१४सँग प्रकाश १२:१७लाई तुलना गर्यौँ भने त्यसमा भएको विषयबस्तु एउटै खालको भएको पाउँछौँ)।

`धर्मशास्त्र बाइबल सितिमिति मानिसको सोचबिचार वा ध्यानबाट नभएर परमेश्वरको प्रेरणाबाट आएको हो भनेर देहायका पदहरूले कसरी ठोकुवा गर्छन्? हेर्नुहोस्, २ पत्रुस १ :२१, २ तिमोथी ३:१६,१७, र व्यवस्था १८:१८` 

धर्मशास्त्र बाइबलमा भएका सबै सामग्रीहरूमा के लेख्ने भनेर अर्हाउने वा प्रेरणा दिने परमेश्वर वा पवित्र आत्मा भएतापनि त्यहाँ भएका कतिपय सामग्रीहरू पढ्दा हामीलाई प्रेरणा नै मिल्छ भन्ने छैन। (उदाहरणमा इस्राएलीहरूलाई दिएका चाडबाड, रितिथिति वा बलिप्रथा जुन हामीले अहिले मान्न आवश्यक छैन)। तैपनि धर्मशास्त्रका सबै सामग्रीहरू पढ्न आवश्यक छ र त्यहाँबाट सिक्न आवश्यक छ। त्यसमा लेखिएका कतिपय कुराहरू हामीलाई बुझ्न कठिन होला, पचाउन कठिन होला र वर्तमान परिप्रेक्ष्यमा व्यवाहारिक पनि नहोला। फेरि यो पनि थाहा पाउनु जरुरी छ कि बाइबलमा भएका सबै थोकहरू अलौकिक ढङ्गले सिधै परमेश्वरले दिनुभएर लेखिएको पनि छैन। कहिलेकाहीँ बाइबलका लेखकहरूलाई होशियारीसाथ खोजीनीति गरेर तथ्य लेख्न परमेश्वरले प्रयोग गर्नुभएको थियो भने विद्यमान वा भएकै सामग्रीहरूबाट उतारेर लेख्न पनि लगाउनुभएको थियो (उदाहरणमा यहौशू १०:१३, लूका १:१-३)। तर त्यो सत्य हो कि जुनसुकै माध्यमबाट भएतापनि परमेश्वरले आफ्नो सन्देश मानिसहरूको माझमा पुर्याउनुभएको थियो।

त्यसो भएतापनि बाइबलका सम्पूर्ण पुस्तकहरू (६६वटा) परमेश्वरको प्रेरणाद्वारा लेखिएको हो (२ तिमोथी ३:१६)। त्यसैकारणले यसलाई मध्यनजर गर्दै पावल भन्दछन् कि जे लेखिएतापनि ती सवै हाम्रो शिक्षाको निम्ति वा सिकाउनको निम्ति लेखिएको हो ताकि त्यसबाट उत्साहित भएर हामीमा आशा जाग्न सकोस् (रोमी १५:४)।

"परमेश्वर नै यसको लेखक हुनुहुन्छ भनेर बाइबल औँल्याउँछ। यद्यपि त्यहाँ भएका सामग्रीहरू मानिसका हातद्वारा लेखिएका हुन्। यो विभिन्न शैलीहरूमा लेखिएको छ र यसमा धेरै लेखकहरूका स्वभाव वा चरित्रहरूलाई प्रस्तुत गरिएको छ। जुन सत्यहरू प्रकट गरिए ती सवै परमेश्वरको प्रेरणाद्वारा दिइएका थिए (२ तिमोथी ३:१६) तैपनि मानिसहरूकै भाषामा ती सत्यहरू व्यक्त गरिएका छन्।"-एलेन जी ह्वाइट, द ग्रेट कन्त्रोभर्सी, पृ. ७बाट रूपान्तरित।

`आज बाइबलको गरिमालाई धक्का पुर्याउन बाइबलकै कतिपय विद्वान वा पण्डितहरू अग्रसर भइरहेका छन्। तिनीहरूले बाइबलमा भएका धेरै सामग्रीहरूको लेखक परमेश्वर हुनै सक्दैनन् भनेर प्रचार गरिरहेका छन्। बाइबलका निर्णयात्मक शिक्षादीक्षा जस्तै सृष्टि, प्रस्थान, येशूको पुनरुत्थान आदिलाई तथ्य हुन् भनेर ती बाइबलका विद्वान भनाउँदाहरू अस्वीकार गर्दछन्। हाम्रो दिमाग वा मनमा तिनीहरूको निम्ति अलकति पनि ढोका खोल्नु किन आवश्यक छैन? परमेश्वरकै वचनमाथि न्याय गर्ने आँट हामीमा कहाँबाट आउँछ र?`