---
title:  विश्वासमा बाइबललाई बुझ्न अर्थात् बाइबललाई बुझ्न परमेश्वरमाथि विश्वास हुनुपर्ने
date:  09/04/2020
---

`हिब्रू ११:३-६ पढ्नुहोस्। परमेश्वर र उहाँको वचनलाई बुझ्न परमेश्वरमाथि विश्वास अर्थात् आस्था किन अपरिहार्य वा नभैनहुने तत्व हो? विश्वास वा उहाँमाथिको आस्थाबिना परमेश्वरलाई प्रसन्न पार्न किन असम्भव छ?` 

सबै सत्य शिक्षा वा पाठ विश्वासको परिधिभित्र रहेर मात्र सिक्न सकिन्छ। बुबाआमामाथिको एकाग्र विश्वासले गर्दामात्र बालबालिकाहरू नयाँ कुराहरू सिक्न समर्थ हुन्छन्। यस संसारमा रहँदा चाहिने जीवन र प्रेमको आधारभूत र मौलिक  पक्षहरू सिक्न सिकाउनेमाथि बालबालिकाको विश्वासिलो र भरपर्दो सम्बन्ध हुनुपर्छ। त्यही सम्बन्धले बालबालिकालाई अगुवाइ गरिरहेको हुन्छ। प्रेमिलो र भरपर्दो अर्थात् विश्वासिलो सम्बन्धको वातावरणमा  ज्ञान, बुद्धि र समझ शक्ति फस्टाउँछ। यही कुरालाई मध्यनजरमा राखेर हामी यो भन्न सक्छौँ कि एक असल सङ्गीतकारले आफ्नो सङ्गीत कलामा त्यसबेला दक्षता हासिल गर्न सक्छ जब उसको सङ्गीत, बाजा र सङ्गीत लेख्नेप्रति मायामोह हुन्छ।

त्यही प्रकारले, यदि हामीले बाइबलप्रति विभिन्न शङ्का, उपशङ्का वा कसरी आयो भन्ने तरिकाहरूप्रति शङ्का गरेर बाइबल बुझ्न खोज्यौँ भने त्यसलाई उचितरूपमा बुझ्न सक्दैनौँ। बाइबल बुझ्न त्यसप्रतिको मायामोह र विश्वास अर्थात् आस्था हुनैपर्छ। पावल स्पष्ट धारणा राख्दछन्, "आस्था वा विश्वासबिना परमेश्वरलाई रिझाउन असम्भव छ" (हिब्रू ११:६ रूपान्तरित)। त्यसकारण बाइबललाई अरू कुनै मानवीय शास्त्र वा पुस्तक जस्तो गरेर नहेरि यसको अलौकिक वा ईश्वरीय सुरुवातलाई आत्मसात गर्दै विश्वाससाथ अध्ययन गर्नुको विकल्प छैन। यस मामिलामा सेभेन्थ-डे एडभेन्टिस्टको स्पष्ट धारणा छ। यस चर्चको मौलिक विश्वासहरूको पहिलो मौलिक विश्वासले बाइबल कुनै मानवीय अवधारणा वा सोचबिचारले आएको नभएर अलौकिक वा परमेश्वरको प्रेरणाद्वारा आएको हो भन्दै आफ्नो प्रतिवद्धता यसरी व्यक्त गर्दछ: "परमेश्वरको प्रेरणाबाट पाइएको पुरानो र नयाँ करारको पवित्र धर्मशास्त्र परमेश्वरको लिखित वचन हो। परमेश्वरबाट नै प्रेरणा पाएका लेखकहरूले बोले र लेखे जब तिनीहरूलाई पवित्र आत्माले परिचालन गरेका थिए। यस वचनमा मानिसको मुक्तिको निम्ति आवश्यक ज्ञानहरू मानव प्राणीलाई परमेश्वरले सुम्पनु भएको छ। परमेश्वरको  सर्वोच्च, आधिकारिक र त्रुटिरहित इच्छालाई पवित्र धर्मशास्त्र बाइबलले प्रकट गर्दछ। बाइबलमा लेखिएका सामग्रीहरू मानिसहरूको निम्ति उच्च नैतिक आदर्शका मापदण्डहरू हुन्, मानिसको अनुभवलाई यसैले जाँच्दछ, सबै शिक्षादीक्षालाई विस्तृतरूपमा यसले प्रकट गर्छ र इतिहासमा परमेश्वरको सक्रियतालाई विश्वसनीय र भरपर्दो लेखा यसमा राखिएको छ। (भजन ११९:१०५, हितोपदेश ३०:५,६, यशैया ८:२०, यूहन्ना १७:१७, १ थेस्सोलिनिकी २:१३, २ तिमोथी ३:१६,१७, हिब्रू ४:१२, २ पत्रुस १:२०,२१)।"

`परमेश्वरमा विश्वास वा आस्था नराख्ने मनस्थिति लिएर बाइबल बुझ्न थालियो भने कतिपय ज्ञानहरू बुझ्न नसकिने क्षमता मानिसहरूमा कतिहोला? परमेश्वर र उहाँमाथिको विश्वास किन अन्ध विश्वास होइन? परमेश्वर र बाइबलमा विश्वास हुनु किन असली कारणहरू छन् र बाइबलले देखाएका सत्यताहरूलाई बुझ्न वा लिन त्यसप्रति विश्वास हुन किन आवश्यक छ?`