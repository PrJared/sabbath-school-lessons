---
title:  बाइबल परमेश्वर स्वयंबाट प्रकट गरिएको वा सृजिएको हो
date:  05/04/2020
---

`बाइबलमा दिइएका भविष्यवाणीहरूको सन्देश कसबाट सुरू भएको हो भनेर पत्रुसले आफ्नो प्रतिवद्धतालाई २ पत्रुस १:१९-२१मा कसरी वताउँछन्?` 

बाइबललाई न त कुनै अरू किताब जस्तो न त यसलाई कुनै मानवीय स्रष्टा वा लेखकले लेखेको जस्तोसुकै उच्चकोटीको पुस्तकहरूको हाराहारीमा नै यसलाई राख्न सुहाउँछ।  पत्रुसका अनुसार अगमवक्ता वा परमेश्वरका प्रवक्ताहरूलाई पवित्र आत्माले यसरी परिचालन गर्नुभएको थियो कि तिनीहरूबाट दिइएको सन्देशका विषयहरू परमेश्वरबाटै आएका हुन्। तिनीहरूले कुनै आफ्नै सोचबिचार वा ध्यान (तपस्या ?) वा मन्थन गरेर सृजना गरेको पुस्तक बाइबल होइन। बाइबल मानिसहरूले कुनै कल्पना गरेर अनेकौँ मनगढन्ते परिकथा वा दन्त्यकथा वा काल्पनिक पौराणिक कथाहरू वा पुराणहरूको सङ्गालो होइन भनेर पत्रुसले ठोकुवा गर्दछन् (२ पत्रुस १:१६ रूपान्तरित)। बाइबलमा दिइएका भविष्यवाणी वा परमेश्वरका वचनहरू परमेश्वरबाट नै आएका हुन् जसले गर्दा यो सत्य र भरपर्दो छ। "परमेश्वरका पवित्र जनहरूलाई पवित्र आत्माले परिचालन गरेकोले नै तिनीहरूले ती सवै बोलेका हुन्" (२ पत्रुस १:२१ रूपान्तरित)। आफूले दिनुपर्ने सन्देशहरू दिने प्रक्रियामा परमेश्वर आफै जुट्नुभएको थियो।  उहाँको इच्छा उहाँले छान्नु भएको मानव प्राणीहरूद्वारा प्रकट गर्नुभएको थियो।

परमेश्वरद्वारा चुनिएका मानिसहरूलाई मुखामुख गरेर बोल्ने प्रक्रिया बाइबलले अपनाएको अर्थात् परमेश्वरद्वारा चुनिएका मानिसहरूलाई सिधै बोल्नुभएको थियो भनेर बाइबलले देखाउँदछ। त्यसैकारणले बाइबल विशेष पुस्तक हो। यसलाई परमेश्वर आफैले अनुमोदन गर्नुभएको छ त्यसैले यसलाई व्याख्या गर्न ईश्वरीय तत्वलाई ध्यान दिनु अनिवार्य हुन्छ। यस पुस्तकको मूल लेखक वा स्रष्टा परमेश्वर आफै हुनुभएकोले यसलाई "पवित्र धर्मशास्त्रहरू" (रोमी १:२, २ तिमोथी ३:१५) भन्नु अत्यन्तै उपयुक्त देखिन्छ।

बाइबलका वचनहरू व्यवहारिक छन् र व्यवहारमा ल्याउन लेखिएको पनि हो अर्थात् यसलाई सुनेरमात्र नहुने भनेर यसले ठोकुवा गर्दछ। बाइबल किन दिइयो भन्ने कुरा पावलको भनाइवाट स्पष्ट हुन्छ "14 तर तिमीचाहिँ आफूले सिकेका र दृढ़तासँग विश्वास गरेका यी कुराहरूमा लागिरह। ती कसबाट सिकेका छौ, सो तिमी आफै जान्दछौ। 15 तिमी बाल्यकालदेखि पवित्र-धर्मशास्त्रसँग परिचित छौ, जसले ख्रीष्ट येशूमा भएको विश्वासद्वारा मुक्तिको निम्ति तिमीलाई शिक्षा दिन सक्छ। 16 सम्पूर्ण पवित्र-शास्त्र परमेश्वरको प्रेरणाबाट भएको हो, र यो सिकाउनलाई, अर्ती दिनलाई, सच्याउनलाई, धार्मिकतामा तालिम दिनलाई लाभदायक हुन्छ, 17 ताकि परमेश्वरको जन हरेक सुकर्ममा पूर्ण रूपले सुसज्जित भई सिद्ध भएको होस्।" 2 तिमोथी 3:14-17। जब पवित्र धर्मशास्त्र हामी पढ्छौँ तब हाम्रो जीवनलाई उहाँको वचन अनुसार चल्न पवित्र आत्माको सहयोगको आवश्यकता पर्छ। पत्रुसका अनुसार परमेश्वरबाट प्रकट भएको वचनलाई व्याख्या गर्न वा अर्थ लगाउन त्यसलाई हाम्रो आफ्नै धारणाबाट मोड्न खोज्नुहुन्न। बाइबलको वचनलाई उचितरूपमा अर्थ लगाउन वा व्याख्या गर्न र बुझ्न हामीलाई परमेश्वरकै वचन र पवित्र आत्माको खाँचो भएको महसुस गर्नु अनिवार्य छ।

धर्मशास्त्रले यो पनि भन्छ, "आफ्ना सेवक अगमवक्ताहरूलाई आफ्नो रहस्य प्रकट नगरि परमेश्वरले केही त गर्नुहुन्न" (आमोस ३:७ रूपान्तरित)। रिभिलेशन वा प्रकट वा प्रकाश गरिएको भन्ने बाइबलको शब्दको अर्थ कुनै वस्तु पहिले लुकेको थियो वा पर्दा पछाडि राखिएको थियो तर अहिले त्यसको खुलासा गरिएको वा त्यसको पर्दा उघारिएको छ भन्ने हुन्छ। हामी मानिस प्राणी भएकोले परमेश्वरको वचन हाम्रो सामु प्रकट हुनु वा उघारिनु अनिवार्य छ किनकि हामी पापी मानिस हौँ, पापले गर्दा हामी परमेश्वरबाट अलगिएका छौँ। त्यसैकारण हाम्रो जीवनमा उहाँको चाहना के छ सो थाहा पाउन उहाँमा नै हामीले भर पर्नुपर्दछ।

`परमेश्वरको वचनको स्रष्टा वा सृजनकार उहाँ नै हुनुहुन्छ भनेर स्वीकार गर्यौँ भने यसलाई वेवास्ता गर्न मनासिव नदेखिने परिप्रेक्ष्यमा यसलाई शङ्का गरियो वा यसको सुरूवात परमेश्वर नै हुनुहुन्छ भनेर शङ्का गर्यौँ वा त्यसप्रति प्रश्न उठाउन थाल्यौँ भने यसको गरिमा वा इज्जत कस्तो हुन्छ होला? सोच्नुहोस्।`