---
title: कथा
date:  10/04/2020
---

#### साइप्रसमा तीन जना फिलिप्पिनका नागरिकहरू बप्तिस्मा लिन्छन्

_आन्ड्र्यु मेकचेस्नी, एडभेन्ट मिशन_

योलेन्डा मल्ल फिलिप्पिन देशबाट साइप्रसको एउटा घरमा काम गर्न आएकी थिइन्। त्यसबेला उनको बियात्रिस भन्ने एक जना फिलिप्पिनकै साथी इस्राएलमा काम गर्दै थिइन्। धेरै वर्ष अघि ताइवान चीनमा घरेलु कामदार भइरहेकै बेलामा तिनीहरूको भेटघाट तथा चिनाजानी भएको थियो। केही समय अघि बियात्रिसले इस्राएलमा सेभेन्थ-डे एडभेन्टिस्ट चर्चमा बप्तिस्मा लिएको कुरा मल्लले थाहा पाएकी थिइन्। बियात्रिसले एकदिन मल्ललाई उनको फेसबुकमा सेभन्थ-डे एडभेन्टिस्ट प्रवचनको वेभसाइट पठाएकी थिइन्।

"तिमी किन सेभेन्थ-डे एडभेन्टिस्ट भयौ?" भनेर मल्लले बियात्रिसलाई फेसबुकमा सोधिन्। उनको जवाफमा बियात्रिसले जवाफ दिइन् "यो चर्च त मेरो घर जस्तै लाग्छ। मैले पठाएको भिडियो हेर अनि तिमीले थाहा पाउनेछौ।" मल्लले भिडियो प्रवचन खोलिन्। त्यसबेला एक जना प्रचारकले सृष्टिको बारेमा सुनाउँदै थिए। सृष्टिमा हप्ताको सातौँ दिनलाई पवित्र राख्न परमेश्वरले आह्वान गर्नुभएको, दश आज्ञामा पनि त्यो दिन मान्न भनिएको र नयाँ करार भरि साबथ पालना गर्न आह्वान गरिएको वचन उनले सुनिन्। आफू आइतबारे चर्चमा जाने मल्ललाई यो कुरा सुन्दा अचम्म लाग्यो। प्रचारकले सुनाएका बाइबलका पदहरू उनले बाइबलमा हेरिन्। साबथ त शनिबार पो रहेछ आइतबार त होइन रहेछ भनेर उनले बाइबलबाट पत्ता लगाइन्। "म धेरै चर्चहरूमा गएँ चर्चका कुनै पनि पास्टरहरूले साबथको बारेमा प्रचार गरेको मैले सुनेकी छैन। अरू कसैले पनि साबथको बारेमा किन नसुनाएको होला?" अचम्म मान्दै उनले भनिन्। "यस भिडियोले मेरो दिमाग खोलिदियो। साइप्रसमा साबथ पालना गर्ने चर्चमा म जान चाहन्छु। तर त्यो कहाँ छ मलाई थाहा छैन।"

मल्लले साबथ पालना गर्ने चर्च कहाँ होला भनेर खोजीनिति गरिन्। अन्तमा उनले साइप्रसको सेभेन्थ-डे एडभन्टिस्ट चर्चको अध्यक्ष मिरिलोभको ठेगाना भेट्टाइन्। उनले ती अध्यक्षलाई आफ्नो टेलिफोन नम्बर पठाइन्। मल्लले ती अध्यक्षलाई फोन गरिन्। आफू काम गरिरहेकै सहरमा एडभेन्टिस्ट चर्च भएको पनि उनले थाहा पाइन् र त्यो चर्चको लोकेशन पनि अध्यक्ष मिरिलोभले बताए।

मल्ल प्रत्येक साबथ चर्च जान थालिन् र आइबार हुने बाइबल क्लासमा भाग पनि लिन थालिन्। थोरै समयमा नै उनले उनकी भतिजी मिशलिनलाई त्यस अध्ययन कक्षामा भाग लिन निम्तो दिइन्। मिशलिन पनि साइप्रसमै घरेलू कामदार भएर काम गरिरहेकी थिइन्। उनले अर्को घरेलु कामदार साथीलाई आफूसँगै त्यस अध्ययनमा भाग लिन जान अनुरोध गरिन्। उनी पनि मिशलिनसँग गइन्। अनि उनले फिलिप्पिनको अर्को घरेलु कामदार मरियालाई पनि बाइबल अध्ययनमा भाग लिन निम्तो दिइन्। तर मरिया वयोबृद्ध र असक्त महिलाको हेरचाह गर्थिन् र उनले तिनीहरूको चौविसै घण्टा स्याहार गर्नुपर्दथ्यो। उनले घर छोडेर चर्चमा जाने अनुमति पाउन सकिनन्। चर्चको अध्यक्षकी श्रीमती मरिका मिर्लोभसँगको कुराकानीमा उनले मरियालाई भनिन् "तिमी चर्चमा आउन सकिनौ भने केही छैन हामीले तिमीलाई फेसबुक मार्फत बाइबल अध्ययन गराउन सक्छौँ।"

अनि छोटो समयमा नै मल्ल, मिशलिन र मरियाले बप्तिस्मा लिए।

(आफूसँगै साथीहरूलाई पनि येशू चिनाउन मनलाग्छ भनेर योलान्डा मल्लले भनेकी थिइन्। वर्ष ४२की मल्ल दुई छोराहरूकी आमा हुन्। फिलिप्पिनमा रहेका आफ्ना छोराहरूलाई पढ्न सहयोग गर्न अहिले पनि मल्ल साइप्रसमै काम गरिरहेकी छिन्। "म टुटेको घरबाट आएपनि प्रभु येशूमा आशा पाउन सिकेकोले मलाई बल मिलेको छ" यस लेखकलाई उनले बताइन्। यस त्रैमासिक साबथस्कूलको भेटीको केही भाग साइप्रसको निकोसियामा नयाँ चर्च र सामूदायिक भवन निर्माण गर्न सहयोग दिइनेछ)।