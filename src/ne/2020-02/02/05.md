---
title:  येशू र धर्मशास्त्र बाइबलको बीचमा समानता
date:  08/04/2020
---

`परमेश्वरको वचन देह वा मानव शरीर हुन आएको, परमेश्वरको लिखित पवित्र धर्मशास्त्र बाइबल र येशू ख्रीष्टको बीचमा के समानता छ? हेर्नुहोस् केही पदहरू: यूहन्ना १:१-२,१४।`

परमेश्वरको वचन जुन देह वा शरीर अर्थात् येशू हुनुभएको थियो  र परमेश्वरको लिखत वचन वा धर्मशास्त्र बाइबलको वीचमा समानता छ। जसरी पवित्र आत्माको सहयोगले येशू अलौकिक ढंगले स्त्रीबाट जन्मिनुभएको थियो त्यसरी नै पवित्र धर्मशास्त्रको सुरुवात अलौकिक तरिकाबाट मानव प्राणीहरूद्वारा दिइएको थियो।

समय र ठाउँमा येशू मानिस हुनुभयो। निश्चित ठाउँ र निश्चित समयमा येशू रहनुभएको थियो। त्यसले उहाँको अलौकिक वा दैवी शक्ति खोसिन्न न त उहाँलाई अरू मानिसहरू जस्तै इतिहासको दायरामा राख्न सकिन्छ। उहाँ मात्र सबै संसारमा,  सबै मानिसहरूको निम्ति र सबै समय वा युगमा मुक्तिदाता हुनुहुन्छ (प्रेरित ४:१२ "अरू कसैमा मुक्ति छैन, किनकि हामीले मुक्ति पाउनलाई स्वर्गमुनि मानिसहरूमा अर्को कुनै नाउँ दिइएको छैन” )। त्यसै अनुरुपले बाइबल पनि विशेष ठाउँ, संस्कृति वा संस्कारमा र निश्चित समयमा दिइएको थियो। येशू जस्तै बाइबल पनि कुनै विशेष समय र स्थानको दायराभित्रमात्र राख्न परमेश्वरले दिनुभएको होइन। सबै संसारमा सबै मानिसको निम्ति बाइबलको उपदेयता कायमै भइरहेको हुन्छ अर्थात् यसको सत्यता लागु हुन्छ।

मानिसहरूबाट परमेश्वर टाढा हुनुहुन्न भनेर प्रत्यक्ष प्रमाण दिन उहाँ मानिसको तहमा उत्रिनुभयो। ४००० वर्षसम्म पापको प्रभावले गर्दा मानिसलाई कमजोर बनाइएको र दु:खकष्टले सताइएको थियो भनेर येशूको स्वभावले देखाइएको थियो। तर, उहाँमा पाप थिएन। (अर्थात् उहाँ कुनै पौराणिक वा दन्त्यकथाको मानवीय कमजोरीले छुन नसक्ने बीर पुरुष भएर आउनुभएको थिएन। मानिसमा हुने सबै कमजोरी तथा दु:खकष्ट, पीडा आदिको भार उहाँमाथि थियो-अनुवादकको थप टिप्पणी)। त्यसैगरि बाइबलको भाषा मानिसले बुझ्न र बोल्न नसक्ने  सिद्ध अपार वा स्वर्गमामात्र बोल्ने भाषाले लेखिएको थिएन। बाइबलमा लेखिएको भाषा मानवीय भाषा थियो। जसरी कुनै पनि भाषा सिमित हुन्छ तैपनि मानव प्राणी र मानव भाषा सृष्टि गर्नुहुने परमेश्वरले उहाँको सन्देश वा चाहना सञ्चार गर्न वा मानिस समक्ष पुर्याउन उहाँ सिद्धरुपमा सामर्थ हुनुहुन्छ। उहाँले प्रयोग गर्ने तरिका विश्वासिलो र भरपर्दो छ। उहाँको सत्य वचनले हामीलाई बाटो बिराउन दिन्न। यो पनि थाहा पाउन अत्यन्तै जरुरी छ कि धर्मशास्त्र बाइबल परमेश्वरको साक्षात्कार अवतार होइन। परमेश्वर पुस्तक वा कागजी खोस्टा मात्र हुनुहुन्न। येशूमा परमेश्वर रहनुभएर मानव अवतार लिनुभएको थियो। बाइबलप्रति हाम्रो मायामोह छ किनभने यसका पानाहरूमा हाम्रा आराधना योग्य र पुजनीय मुक्तिदातालाई सम्बोधन गरिएका छन्। बाइबल विशेष पुस्तक हो र यसमा देखाइएको परमेश्वर र मानिसको बीचको एकतालाई अलग पार्न सकिँदैन। यस बारे एलेन जी ह्वाइटको स्पष्ट धारणा यस्तो छ: "मानिसहरूको भाषा वा लवजमा व्यक्त गरिएको परमेश्वरले दिनुभएको सत्यहरूको सङ्गालो बाइबल हो। यसले परमेश्वर र मानिसको बीचमा भएको एकतालाई प्रस्तुत गर्दछ। यस्तो खालको एकता येशूको स्वभावमा थियो जो परमेश्वरको पुत्र र मानिसको पुत्र हुनुहुन्थ्यो। त्यसकारण येशूमा भएको सत्यता बाइबलमा पनि छ अर्थात् 'वचन देहधारी भयो र हाम्रो बीचमा रहनुभयो' यूहन्ना १:१४।"-द ग्रेट कन्त्रोभर्सी, पृ. ८बाट रूपान्तरित।

`हाम्रो सबै विश्वासको आधार बाइबलमात्रै किन हुनुपर्छ? यो बिना हामी कहाँ हुन्छौँ होला वा कतातिर पुग्छौँ हौँला?`