---
title:  धर्मशास्त्र बाइबलको व्याख्या धर्मशास्त्र बाइबलले नै गर्दछ
date:  29/04/2020
---

बाइबलमा भएको महत्त्वपूर्ण एकताले गर्दा नै बाइबलको व्याख्या गर्ने काम बाइबलले नै गर्न सकेको हो। यस खालको एकताबिना बाइबलको अर्थ बाइबलले नै खुलाउने वा वचनलाई प्रकट गर्ने प्रकाश वा ज्योति हुनसक्दैनथ्यो। बाइबलको एक भागले अर्को भागलाई व्याख्या गर्दछ। यसले बाइबलको एक अंश अर्को अंशसँग सम्बन्धित भएको देखाउँछ जसले गर्दा बाइबलको शिक्षा बुझ्न सहज हुनजान्छ।

`आफू को हुँ भनेर बुझाउन येशूले धर्मशास्त्र बाइबल नै प्रयोग गर्नुभएको थियो। हेर्नुहोस् लूका २४:२७,४४,४५। धर्मशास्त्र बाइबल कसरी प्रयोग गर्न सकिन्छ भनेर यसले हामीलाई कसरी सिकाउँछ?` 

बाइबलले बाइबललाई नै व्याख्या गर्ने सौन्दर्यताले त बाइबलको अर्थलाई अझ राम्रोसँग बुझाउँछ।जसले बाइबलका पदहरूलाई मानिसका आफ्नै धारणा अनुसार प्रमाणित वा व्याख्या गर्नबाट पनि बचाउछ। बरू, एक अंशलाई बुझ्न अर्को अंशको विषयलाई होशियारसाथ सोच्न बाध्य गराउँछ। बाइबलको एक पद पढ्दा त्यसभन्दा अगाडि के छ र पछि के आउछ भनेर पनि सोच्दछौँ साथै जुन अंश जुन किताबमा पाइएको छ त्यो सम्पूर्ण किताबको सन्दर्भमा हामी हेर्दछौँ। कुनै पनि पद हेर्दा त्यो पद वा धारणाले पुस्तकका लेखकले दिन चाहेको सन्देशसँग मिल्छ कि मिल्दैन भनेर हामी केलाउन सक्छौँ। अझ पावलको भनाइमा "जेजति पहिला लेखियो ती हामीलाई सिकाउन लेखिएको हो" (रोमी १५:४ रूपान्तरित) जुन विषय हामीले अध्ययन गरिरहेकाछौँ त्यस बिषयलाई सम्पूर्ण बाइबलले के भन्छ सो अध्ययन गर्नुपर्ने जरुरी हामीले देख्नुपर्दछ।

"बाइबलको टिप्पणी बाइबलले नै गर्दछ। बाइबलको एउटा पुस्तकसँग अर्को पुस्तक तुलना गरेर अध्ययन गर्नुपर्छ। बाइबलका विद्यार्थीले परमेश्वरको वचन एक भागसँग अर्को भाग मिल्छ कि भनेर हेर्न सम्पूर्ण भाग हेर्नुपर्छ। बाइबलमा भएको महान् तथा मुख्य विषयबस्तुबाट उसले ज्ञान आर्जन गर्नुपर्छ। ती विषयबस्तुहरू यी हुन् यस संसारमा परमेश्वरको सुरुको योजना के हो ? परमेश्वर र शैतानको बीचमा भएको मतभेद कसरी सुरु भयो र परमेश्वरको मुक्तिको योजना के छ ?।"-एलेन जी ह्वाइट, एजुकेशन, पृ. १९०बाट रूपान्तरित।

जब बाइबलको एउटा पुस्तकसँग अर्को पुस्तक तुलना गरेर पढ्छौँ तब सम्पूर्ण बाइबल राम्रोसँग अध्ययन गर्न जरुरी हुन्छ। सकेसम्म बाइबल कुन भाषामा लेखिएको हो त्यहीँ भाषामा अध्ययन गर्नु असल हुन्छ। अझ बाइबल विभिन्न भाषामा अनुवाद गरिने हुँदा सुरूमा बाइबल लेखिएको ग्रीक र हिब्रू भाषाको अर्थलाई बुझाउने खालको विश्वसनीय अनुवाद पढ्नु उचित हुन्छ। बाइबलमा दिइएको हामीलाई चाहिने सन्देश बुझ्न ग्रीक र हिब्रू भाषा जान्नै पर्छ भन्ने त छैन तर जाने राम्रो। तर यदि विश्वाससाथ र प्रार्थनासाथ साथै नम्र भएर अनि परमेश्वरको वचनमा समर्पित हुने प्रतिवद्धता गर्दै अध्ययन गरे परमेश्वरको निम्ति महान् फलहरू फलाउन सक्ने कुरा निश्चित छ।

`मृत्युको अवस्थाका शिक्षालाई सोच्नुहोस्। यदि अरू पदहरू हेरिएन भने एक दुईवटा पदहरूले मात्र मानिसहरूलाई गलत धारणा सिकाउन सक्छ। कुनै पनि विषय अध्ययन गर्दा वा बुझ्न चाहँदा एकदुई ठाउँमामात्र नहेरेर सम्पूर्ण बाइबलले त्यस विषयलाई कसरी सिकाउँछ भन्ने कुरामा पनि ख्याल राख्न किन जरुरी छ?`