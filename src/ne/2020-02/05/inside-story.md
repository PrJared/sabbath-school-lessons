---
title: कथा
date:  01/05/2020
---

#### येशूको बाटोमा

_आन्टोनिज माटसुकारोस_

म साइप्रसमा हुर्केको थिएँ। यो देश पूर्वी भूमध्य सागर वा इस्टर्न मेडिटरेनियन समुद्रमा रहेको एक स्वतन्त्र देश हो। यहाँका ९८ प्रतिशत मानिसहरू इसाई भनेर दावी गर्छन्। त्यसकारण यसलाई इसाई देश भनेर पनि भनिन्छ। मेरा परिवार पनि इसाई नै थिए तर नाममात्रको। जब म १२ वर्षको थिएँ तब म धेरै बिरामी भएँ। कुनै डाक्टरले पनि मलाई निको पार्न सकेन। मैले परमेश्वरलाई खोज्न थालेँ। निको होलाकि भने म विभिन्न चर्चहरूमा जान थालेँ। चर्चले नै मानेका विभिन्न मूर्तिहरूलाई पूजा गरेँ र तिनीहरूको सामु मैनबत्ती बालेँ। मेरो क्रियाकलापले परमेश्वर खुशी हुनुहुनेछ र मलाई निको पार्नुहुनेछ भनेर मैले विश्वास गरेको थिएँ। तर म निको भइनँ। धेरै वर्षपछि जब म ३० वर्षको भएँ कसैले मेरो ढोकाभित्र एउटा पर्चा छोडेर गएको मैले भेट्टाएँ। त्यसमा सार्वजनिक सभागृहमा एउटा श्रृखलावद्ध सभा हुने भनेर लेखिएको थियो। त्यहाँ पुरातत्विक वा पुरानो ऐतिहासिक कुराहरू खनेर पत्ता लगाउने ज्ञान र आत्मिक ज्ञानको बारेमा सिकाइनेछ भनेर लेखिएको थियो। चासो लाग्ने व्यक्तिहरूलाई त्यस सभामा आउन आमन्त्रण गरिएको थियो। प्रत्येक रात के के कुराहरू सिकाउने भन्ने विषयवस्तुहरू लेखिएको थियो। त्यसबेला यो सभा सेभेन्थ-डे एडभेन्टिस्टले आयोजना गरेको थियो भनेर मलाई थाहा थिएन।

मलाई त्यस सभामा जान खासै चासो थिएन। तर जब के के कुराहरू सिकाइनेछ भनेर विषयबस्तुहरू हेर्दा बीचमा एउटा विषयले मेरो ध्यान तान्यो। त्यो विषय थियो: "आन्टिक्राइस्ट वा ख्रीष्टविरोधी र ६६६ नम्बर।" कमसेकम त्यो एउटा कार्यक्रममा भाग लिने मैले निर्णय गरेँ।

जब म त्यहाँ गएँ तब त्यहाँ जे प्रस्तुत गरियो त्यो जोशिलो र तर्कपूर्ण पाराको प्रस्तुति थियो जसले गर्दा मेरो चासो झन बढ्यो। बाँकी सबै कार्यक्रमहरूमा म सहभागी भएँ। सभाको अन्त्यपछि आयोजकहरूले सेभेन्थ-डे एडभेन्टिस्ट चर्चको सेवाकार्यमा सहभागी हुन सबैलाई अनुरोध गरे।

म पनि एडभेन्टिस्ट चर्चमा जान थालेँ र विस्तारै एडभेन्टिस्ट सन्देप्रति मेरो आस्था जाग्न थाल्यो। तर म बप्तिस्मा लिन हिचकिचाएँ। साइप्रसको सहर निकोसिया सानो सहर थियो र  त्यहाँको समाजमा प्रायजसो सबैले सबैलाई चिनेका हुन्थ्ये।  त्यसकारण यदि बाल्यकालको आइतबारमान्ने इसाई धर्म छोडेर शनिबार पवित्र दिन मान्ने एडभेन्टिस्ट चर्चमा म समावेश भएँ भने मेरा परिवार र साथीहरूले के भन्लान् भनेर मलाई चिन्ता लागेको थियो। म दुधे बालक भएकै बेलामा मलाई पानीले छर्केर बप्तिस्मा दिएको थियो र मलाई स्व:त जन्मजात इसाई भनेर विश्वास दिलाइएको थियो। दश वर्षसम्म बप्तिस्मा लिने कि नलिने भन्ने कुरामा मैले सोचिरहेँ। के मैले फेरि बप्तिस्मा लिएँभने म असल मानिस हुन्छु र? के यस चर्चका शिक्षादीक्षा पालन गर्न र जीवनशैली अपनाउन म तयार छु त भन्ने जस्ता प्रश्नहरू मेरो दिमागमा खेलिरहेको थियो। तर एडभेन्टिस्ट चर्चको पास्टर एकदम धिरजी थिए। समय बित्दै जाँदा हामीहरू असल साथी भयौँ। उनको नरम मिजासले मलाई हौशला दिएको थियो। उनको प्रभावले मैले बप्तिस्मा लिएँ। मेरो निर्णयप्रति मलाई कहिल्यै पनि पश्चाताप लागेन।

त्यस बप्तिस्मा लिएको सुन्दर दिन बितेको धेरै वर्ष भयो। आज म ५५ वर्षको भएँ र म सानो चर्च परिवारमा  सक्रिय छु। म साबथ स्कूल सिकाउँछु र नयाँ चर्च पास्टरसँग मिलेर वेभसाइट बनाउँदैछु ताकि साइप्रसका अरू मानिसहरूले सेभेन्थ-डे एडभेन्टिस्टको सन्देश सुनून्।

(येशू ख्रीष्ट छिटै आउँदै हुनुहुन्छ र जब उहाँ आउनुहुन्छ तब मेरो निको नहुने रोग उहाँले निको पार्नुहुनेछ। तर मेरो जीवनभन्दा महत्त्वपूर्ण कुरो त साइप्रसका मानिसहरू र संसारका मानिसहरूले येशूको निम्ति पर्खिन सकून् भन्ने मेरो चाहना छ। यस त्रैमासिकको भेटीको केही भाग निकोसियामा नयाँ चर्च बनाउन र सामुदायिक भवन निर्माण गर्न दिइनेछ)।