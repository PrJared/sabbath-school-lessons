---
title: धर्मशास्त्र बाइबल र बाइबलमात्रै- वा स्क्रिप्ट्च्युरा
date:  25/04/2020
---

### यस अध्यायका मूल पदहरू
१ कोरन्थी ४:१-६, तितस १:९, २ तिमोथी १:१३, मर्कूस १२:१०,२६, लूका २४:२७,४४,४५ र यशैया ८:२०।

> <p>यस अध्यायका मूल सार पद</p>
> "किनकि परमेश्वरको वचन जीवित र क्रियाशील वा शक्तिशाली हुन्छ, र कुनै पनि दुईधारे तरवारभन्दा बढ़ी धारिलो हुन्छ। यसले प्राण र आत्मालाई त्यसका जोर्नी-जोर्नी र हाड़को गुदीसम्मलाई भाग-भाग पारुञ्जेल वारपार छेड्ने र हृदयका विचार र इच्छा जाँच्न सक्ने हुन्छ।" (हिब्रू ४:१२)।

सुधारवादी इसाईहरूले "धर्मशास्त्र बाइबलमात्रै" (सोला स्क्रिप्ट्च्युरा) भनेर दावी गर्दै पवित्र धर्मशास्त्रलाई धार्मिक दर्शनको निर्णायक स्रोत हो भनेर यसको गरिमालाई उच्च स्थानमा राखेका थिए। सबै इसाई शिक्षादीक्षा बाइबलकै आदर्श वा स्तरमामात्र सिकाउनुपर्छ भनेर सुधारवादी इसाई धर्मगुरुहरूले पन्द्रौँ शताब्दीतिर सिकाएका थिए। त्यसको बिपरीत रोमन क्याथोलिक चर्चको धर्म दर्शन वा धार्मिक शिक्षादीक्षाले बाइबलमात्र होइन परम्परालाई पनि मान्यता दिनुपर्छ भनेर विभिन्न परम्पराहरूलाई चर्चमा भित्र्याएका थिए। तर सुधारवादी इसाईहरूले "मात्रै" भनेर आस्था र सबै शिक्षादीक्षाका अन्तिम स्रोत र आधिकारिकता बाइबल नै हो भनेर जोड दिएका थिए।

बाइबलमात्र सुधारवादी इसाईहरूको आन्दोलनको निर्णायक उर्जा वा बल र आधिकारिकता थियो। तिनीहरूले रोमले सयौँ वर्षसम्म सिकाएका गलत शिक्षाहरूको विरुद्धमा आन्दोलन मच्चाएका थिए। रोमन क्याथोलिक चर्चले कतिपय बाइबलका सत्यहरूलाई नीति सिकाउने काल्पनिक शिक्षाहरू हुन् भनेर व्याख्या गरेका थिए। यसले गर्दा बाइबलका पदहरूलाई विभिन्न अर्थहरू लगाएर सिकाइन्थ्यो। तर त्यसको बिपरीत सुधारवादी इसाईहरूले बाइबलका सामग्रीहरूलाई व्याख्या गर्दा त्यसलाई अक्षरस व्याकरण र ऐतिहासिक रूपमा पढ्नुपर्छ भनेर जोड दिएका थिए। बाइबल अध्ययन गर्दा त्यहाँ भएको पदले नै के भन्न खोजेको छ, त्यसको अक्षरस अर्थ के हो र त्यसको व्याकरण संरचना कसरी गरिएको छ भनेर गम्भीररूपमा अध्ययन गर्नुपर्छ भन्ने सुधारवादी इसाईहरू वा बाइबललाईमात्र सबै अध्यात्मिक ज्ञानको स्रोत भनेर विश्वास गर्ने इसाईहरूको जिकिर थियो।

यस अध्यायमा सोला स्क्रिप्ट्च्युरालाई (sola Scriptura)  अत्यन्तै विस्तृतरूपमा हेर्नेछौँ। परमेश्वरको वचनलाई उचितरूपमा बुझ्न र व्याख्या गर्न नभइ नहुने केही मौलिक सिद्धान्त वा नीतिहरू सोला स्क्रिप्च्युरा वा बाइबलमात्रै भन्ने घोषणालाई कसरी बुझाउँछ भनेर यस अध्यायमा हामी हेर्नेछौँ। हामी सेभेन्थ-डे एडभेन्टिस्टहरू पनि सुधारवादी इसाईहरूको मूल धारमा रहेकोले हाम्रो सबै शिक्षादीक्षा वा धर्मदर्शनको अन्तिम स्रोत र आधिकारिकता बाइबल नै हो भन्ने नीतिलाई थामी राख्नु जरुरी छ।