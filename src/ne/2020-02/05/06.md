---
title:  सोला स्क्रिप्ट्च्युरा वा बाइबल र बाइबलमात्रै र एलेन जी ह्वाइट
date:  30/04/2020
---

`यशैया ८:२०मा लेखिएको छ "व्यवस्था र गवाहीकहाँ जाओ! यदि तिनीहरू यस वचनअनुसार बोलेनन् भने तिनीहरूसित बिहानको मिरमिरे उज्यालो पनि छैन।" हामीले सिकाउने कुनै शिक्षादीक्षा, दर्शन वा सिद्धान्त बाइबलको व्यवस्था र गवाहीसँग मिल्नै पर्छ भनेर हामी किन जिकिर गर्छौँ? बाइबलका पुस्तकहरूमा समावेश नभएका परमेश्वरका अगमवक्ता वा उहाँका वचनहरू संञ्चार गर्नेहरूको मामिलामा उक्त मापदण्ड वा बाइबलको आदर्शको के अर्थ  रहन्छ?`

जब हामी सोला स्क्रिप्ट्च्युरा वा बाइबल र बाइबलमात्रै भनेर दावी गर्छौँ तब सेभेन्थ-डे एडभेन्टिस्टहरूले मनपराएतापनि वा मन नपराएतापनि एलेन जी ह्वाइटको बारेमा के भन्ने भनेर चुनौति खडा हुन्छ किनकि हामी यो दावी गर्छौ कि उनी परमेश्वरका बाँकी सन्तानहरूको निम्ति परमेश्वरबाट प्रेरित भएर उहाँका सन्देशवाहक हुनुभएको थियो। बाइबलसँग उहाँका लेखहरूको सम्बन्ध के छ त?

उहाँका लेखहरूको मामिलामा एउटा कुरा ध्यान दिनु अत्यन्तै जरुरी छ। हामीले उहाँका लेखहरू हल्कारूपमा पढे पनि उहाँका सबै सोचबिचार, धार्मिक दर्शन वा सिद्धान्तहरूको आधारभूत स्रोत, जग र केन्द्रविन्दु बाइबल नै भएको हामी पाउँछौँ। अझ उहाँले बारम्बार जोड दिएर बाइबलप्रति आफ्नो प्रतिवद्धता र आस्थाप्रति अडान लिएर भन्नुभएको थियो कि हाम्रो विश्वास, आस्था, शिक्षादीक्षा र व्यवहार बाइबलको उच्च आदर्श र मापदण्ड अनुसार हुनुपर्छ (द ग्रेट कन्त्रोभर्सी, पृ. ५९६) अझ उहाँले सुधारवादी इसाई वा प्रोटेस्टेन्टको बाइबल र बाइबलमात्रै वा सोला स्क्रिप्ट्च्युरा नितिलाई स्पष्टरूपमा समर्थन र अनुमोदन गर्नुभएको थियो (द ग्रेट कन्त्रोभर्सी, पृ ९)।

आफ्नो लेखन सामग्रीको बाइबलसँगको तुलनामा एलेन जी ह्वाइटले आफ्नो स्पष्ट धारणा यसरी राख्नुभएको छ "मेरा लेखहरू पुरुष र स्त्रीहरूको निम्ति ठूलो ज्योतिमा अगुवाई गर्न सानो बत्ती हो" (एडभेन्टिस्टरिभ्यु एण्ड साबथ हेराल्ड, जनवरी २०, १९०३बाट रूपान्तरित)। बाइबल अध्ययनका कुनै पनि गम्भीर विषयमा उहाँका लेखहरूलाई बाइबलको सट्टामा कहिल्यै पनि लिनुहुन्न। अझ उहाँले यो धारणा राख्नुभएको छ: "तपाईँहरू धर्मशास्त्र बाइबलसँग परिचित हुनुहुन्न। यदि तपाईँहरूको अध्ययन परमेश्वरको वचनमा ध्यान दिनुभयो भने, बाइबलले औँल्याएको आदर्शमा तपाईँहरू पुग्न चाहनुहुन्छ भने र इसाई परिपक्वता प्राप्त गर्न चाहुनुहुन्छ भने मेरा गवाही वा लेखहरूको कहिल्यै पनि आवश्यकता हुने थिएन। परमेश्वरको प्रेरणाद्वारा पाइएको धर्मशास्त्र बाइबलसँग तपाईँहरू अपरिचित हुनुभएकोले सरल र सिधा गवाहीद्वारा परमेश्वर तपाईँहरूकहाँ पुग्न खोज्नुभएको छ।"-एलेन जी ह्वाइट, टेस्टिमोनिज फर द चर्च, ठेली २, पृ. ६०५बाट रूपान्तरित।

एलेन जी ह्वाइटको माथिका भनाइहरूलाई हामीले आत्मसात् गर्न सक्यौँ भने उहाँका लेखहरूप्रति हामी सराहना प्रकट गर्न अग्रसर हुनेछौं। बाइबलका लेखकहरूले पाएका त्यस्तै प्रेरणाहरू उहाँका लेखन सामग्रीहरूमा हामी पाउँछौँ। तर उहाँका लेखहरूको काम बाइबलभन्दा भिन्नै छ। उहाँका लेखहरू धर्मशास्त्र बाइबललाई थप्न लेखिएको होइन तर उहाँका लेखहरू पवित्र धर्मशास्त्रको नियन्त्रणमा छन्। बाइबलको सट्टामा उहाँका लेखहरू पढियोस् भन्ने उहाँले कहिल्यै पनि चाहनुभएको थिएन: बरु हाम्रो आस्था, विश्वास र व्यवहार बाइबलको स्तर वा मापदण्ड अनुसार हुनुपर्छ भनेर बाइबललाई उच्च स्थानमा राख्नुभएको थियो।

`एलेन जी ह्वाइटको सेवामार्फत हामीले आश्चर्यजनक उपहार पाएको विषयमा सोच्नुहोस्। बाइबललाई सर्वोच्च उचाईमा नै राखेर उहाँबाट आएका अचम्मको आत्मिक ज्ञानहरूको राम्रोसँग सराहना गर्न हामीले कसरी सिक्ने?`