---
title: सृष्टिः सृष्टिबारे सिकाइने ठोस आधारः भाग २
date:  23/05/2020
---

### यस अध्यायका मूल पदहरू
अय्यूब २६:७-१०, उत्पत्ति १, उत्पत्ति २, उत्पत्ति ५, उत्पत्ति ११, १ इतिहास १:१८-२७, मत्ती १९:४,५ र यूहन्ना १:१-३।

> <p>यस अध्यायको मूल सार पद</p>
> " आकाशले परमेश्वरका महिमाको वर्णन गर्छ।

र तारा-मण्डलले उहाँको हातको सीपको घोषणा गर्दछ।" (भजनसंग्रह १९:१ रूपान्तरित)।

विश्वका धेरै महान् चिन्तक तथा विचारकहरूले पवित्र धर्मशास्त्र बाइबलले सिकाएको परमेश्वरको सृष्टिको बारेमा पढेर प्रेरणा पाएका थिए। त्यसैको फलस्वरुप आजको आधुनिक विज्ञानहरूको जन्म भएको हो। तिनीहरूमा योहानस केप्लर: जर्मनको सत्रौँ शताब्दिका वैज्ञानिक, गणित शास्त्री, तारामण्डलको अध्ययन गर्ने शास्त्री, आइजाक न्युटन: सर आइज्याक न्यूटन, (४ जेनवरी १६४३ – ३१ मार्च १७२७) बेलायती भौतिकशास्त्री, गणितज्ञ, जगतको बारेमा ज्ञान भएको खगोलशास्त्री, प्राकृतिक दर्शनिक, र रसायनशास्त्री थिए।जसलाई विज्ञान र इतिहास विषयको सबैभन्दा प्रमुख व्यक्तित्वको रूपमा लिने गरिन्छ। उनैले गुरुत्वाकर्षणको नियम पत्ता लगाएका थिए, जोन रे: (१६२७-१७०५)बेलायतको प्रसिद्ध बनस्पतिशास्त्री र जीव वैज्ञानिक, रोबर्ट ब्वायल: (१६२७-१६९१) वेलायतका आधुनिक रसायनशास्त्रका प्रख्यात वैज्ञानिक, बाइबलको भक्त र रसायनशास्त्रद्वारा खोजअनुसुन्धान गर्ने प्रयोगशालाका विद्धान्। यी बाहेक अन्य धेरै महान् वैज्ञानिकहरूले तिनका विभिन्न कामहरूद्वारा यस सृष्टिमा परमेश्वरको हात भएको तथ्य पत्ता लगाएका थिए।

सत्रौँ शताब्दीमा फ्रान्समा भएको जन क्रान्तिदेखि उन्नाइसौँ शताब्दीसम्म आइपुग्दा यस संसारको सृष्टि गर्नुहुने परमेश्वरप्रति आस्था नराख्ने वैज्ञानिकहरूको उदय हुन थाल्यो। तिनीहरूले संसारप्रति हेर्ने दृष्टिकोण प्राकृतिक र भौतिकतामा आधारित हुन थाल्यो। तिनीहरूको भौतिकवादमा परमेश्वर वा अलौकिक शक्तिले ठाउँ पाएन। अठारौँ शताब्दीमा बेलायतको पहिले ईश्वरभक्त तर पछि नास्तिक हुन पुगेका चार्ल्स डार्विनले “द ओरिजिन अभ स्पेसिज” भन्ने पुस्तक छापे। त्यस पुस्तकमा सबै थोक प्रकृतिको देन हो संसारको सृष्टिमा परमेश्वरको हात छैन भन्ने जस्ता विद्या वा दर्शनलाई लोकप्रिय बनाएका थिए। त्यस समयदेखि बाइबलको जगमा आधारित विज्ञान टाढा टाढा हुन थाल्यो। त्यसैले गर्दा उत्पत्तिको पुस्तकमा सिकाइएको उत्पतिका कथाहरूलाई उथलपुथल गरी व्याख्या गर्न थालियो।

यस जगत वा तारामण्डलको बारेमा बाइबलले सिकाएको शिक्षा पौराणिक, मनगडन्ते र विज्ञानसँग नमिल्दो छ र? के बाइबलमा भएका शिक्षा वा लेखहरू अन्य मूर्तिपूजक वा छिमेकी देशहरूको सभ्यताबाट उधारो लिइएका हुन् त? के बाइबल कुनै निश्चित स्थान, समय, इतिहास र संस्कारबाट आएको र त्यसैको निम्तिमात्र उपयोगी थियो त? के बाइबलले सिकाएको विद्याले हाम्रो उत्पत्ति परमेश्वरकै स्वरुपमा भएको र यसले हामीलाई भौतिकवादी विचारमा नअलमली उच्च आत्मिक आदर्शमा उठाउँदैन र? हामी यस अध्यायमा माथिका ती जिज्ञासाहरूलाई खोतल्ने प्रयास गर्नेछौँ?