---
title:  सृष्टिका सम्वन्धमा बाइबलीय पुष्टि
date:  28/05/2020
---

`उत्पत्ति १-११मा लेखिएका विवरणहरूबाट देहायका नयाँ करारका पुस्तकहरूमा येशू र अन्य लेखकहरूले कसरी यी पदहरू प्रस्तुत गरेका छन्? हेर्नुहोस्, मत्ती १९:४-६, मर्कूस १०:६-९, लूका ११:४८-५१, यूहन्ना १:१-३, प्रेरित १४:१५, रोमी १:२०, २ कोरन्थी ४:६, एफिसी ३:९, १ तिमोथी २:१२-१७, याकूब ३:७-९, १ पत्रुस ३:२०, यहूदा ११-१४, प्रकाश २:७, प्रकाश ३:१४ र प्रकाश २२:२,३` 

येशू र नयाँ करारका सबै लेखकहरूले उत्पत्ति १-११मा लेखिएको इतिहास भरपर्दा र विश्वासिला छन् भनेर पुष्टि गरेका छन्। मोशाले लेखेका नर र नारी सृष्टि गरिएका लेखहरूलाई येशूले प्रस्तुत गर्नुभएको थियो (मत्ती १९:४)। आफ्ना पत्रहरूमा आफ्नो धार्मिक शिक्षालाई पुष्टि गर्न पावलले प्रायजसो सृष्टिको विवरण प्रयोग गरेका थिए। ग्रीक देशको एथेन्समा विद्वानहरूलाई सम्बोधन गर्दै पावलले घोषणा गरेका थिए "“परमेश्वर, जसले संसार र त्यसमा भएका यावत् थोक बनाउनुभयो, उहाँ स्वर्ग र पृथ्वीका प्रभु हुनु भएकोले उहा हातले बनाएको मन्दिरमा वास गर्नुहुन्न।" (प्रेरित १७:२४)। यसरी नयाँ करारका लेखकहरूले उत्पत्तिको पुस्तकलाई आफ्ना धार्मिक शिक्षादीक्षाको जग वा आधार बनाएर आजका पाठक वर्गहरूको सामु सृष्टि वा उत्पत्तिको विवरण कुनै मानगढन्ते, पौराणिक मिथ्या नभएर वास्तविक र यथार्थ हो भनेर देखाउन खोजेका छन्।

रोमी ५ अध्याय पढ्नुहोस्। यसमा छ पल्टभन्दा बढी आदमसँग येशू सम्वन्धित हुनुभएको देखाइएको छ (रोमी ५:१२,१४-१९ पढ्नुहोस्)। अर्थात आदमको ऐतिहासिक अस्तित्वको बारेमा पुष्टि गरेको छ।तर विकासवादी सिद्धान्तको धरातलमा उभिएर जब उत्पत्तिको पुस्तक पढिन्छ तब त्यसले आदमको वास्तविक अस्तित्वलाई भत्काइ दिन्छ र छ दिन लगाएर गरिएको सृष्टिको वास्तविक विवरणलाई ध्वस्त पारिदिन्छ।

`यदि नयाँ करारका लेखकहरू पवित्र आत्मा र येशूको आफ्नै प्रेरणाद्वारा सृष्टिको विवरण भरपर्दो र वास्तविक इतिहास हुन् भनेर भनिरहेका छन् भने पतित, नास्तिक, परमेश्वरको निन्दा गर्ने वैज्ञानिक वा विद्वानहरूले उत्पत्तिको पुस्तकलाई खण्डन गर्नु हाम्रो निम्ति मूर्खतापूर्ण छ भनेर कसरी बुझ्ने?`