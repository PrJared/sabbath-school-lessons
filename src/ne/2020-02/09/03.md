---
title:  पौराणिक साहित्य वा धार्मिक पुस्तकहरूमा सृष्टि
date:  25/05/2020
---

पुरातत्वविद् अर्थात् इतिहासकारव्दारा लेखिएका सामग्रीहरू सत्य हुन् कि होइनन् भनेर मानिसहरूले पौराणिक इजिप्ट र मध्यपूर्वका देशहरूमा गएर उत्खनन् गर्दा धेरै तथ्यहरू पत्ता लगाएका थिए। ती देशहरूका पुराणहरूमा लेखिए अनुसार सृष्टि र जलप्रलयका विवरणहरू पत्ता लगाएका थिए। जमिन खनेर ती पुराणहरूमा भएका कुराहरूको प्रमाण भेट्टाएका थिए। जबकि त्यस पौराणिक कालमा बाइबल धर्मशास्त्र नै थिएन। तर बाइबलमा उल्लेख गरिएका सृष्टि र जलप्रलयका विवरणहरू त्यहाँ भेटिँइनु के बाइबलमा लेखिएका सामग्रीहरू अरू सभ्यता, संस्कार वा धर्मबाट सापटि लिइएका हुन् त भन्ने कुरामा बाइबलका विद्वानहरू सोच्न वाध्य भएका थिए। के बाइबलमा लेखिएका विवरणहरू अरू धर्म, सभ्यता, इतिहास वा जीवित परमेश्वरलाई विश्वास नगर्ने संस्कारमा भर परेर लेखिएका हुन् त? (नेपालको परिवेशमा पनि काठमाण्डौँ एउटा ठूलो तलाऊ थियो भनेर पुराणले भन्दछ। कुनै देवता वा ऋषीले रिसको झोँकमा काठमाण्डौँ सहरलाई जलमग्न वनाएका थिए भन्ने कहावत पनि छ)।

`पहिला उत्पत्ति १:१-२:४ पढ्नुहोस्, र उत्पत्ति २:१-७. अब आट्रा-हासिसको पुराणबाट यो पढ्नुहोस् (यो पुराण ई.पू. २००० वर्ष अघि बेबिलोन वा आधुनिक इराकमा लेखिएका माटाका चकटी वा टेब्लेटमा आर्टाहासिस अर्थात् धेरै बुद्धिमानी मानिसले लेखेका थिए। यसमा संसारको सृष्टि र जलप्रलयको विवरण लेखिएको थियो-अनुवादकको थप जानकारी)। यस माटोको पाटीमा लेखिएको पुराणको सानो अंश यस्तो छ "जब मानिसहरूको सट्टामा देवताहरूले काम गरे तब तिनीहरूले ठूला ठूला भारीहरू बोकेका थिए। ती देवताहरूले बोकेका भारीहरू धेरै गर्हौँ थिए। काम धेरै गार्हो थियो र तिनीहरूले धेरै परिश्रम गरे। यो अत्यन्तै कष्टको समय थियो।...गर्भ भएकी देवीले सन्तान जन्माओस् र देवताहरूका भारहरू मानिसले बोकुन्... अत्यन्तै ज्ञानी अर्थात् वौद्धिक ज्ञान भएको देवता गेश्टुलाई तिनीहरूले आफ्नो भेलामा मारे। निन्टु देवताले त्यसलाई माटोमा मिसाए। त्यस गेश्टु देवताको हाडछाला र रगत र माटो मिसाएर दस महिनापछि मानव जीवनको जन्म भयो..."-स्टेफनी डालि, मिथस् फ्रम मेसोपोटामिया: क्रियशन, द फ्लड, गिलगमाश, एण्ड अदरस् (न्यु योर्क, युनिभर्सिटी, १९८९), पृ. ९,१४,१५। बाइबलमा लेखिएको सृष्टिको विवरण र माथिको पुराणमा लेखिएको कथामा के भिन्नता छ?`

बाइबल र उक्त पुराणका कथावीच केही न केही वेमेल त छ नै। पहिलो मानिस माटोबाट बनाइएको हो भनेर बेबिलोनको पुराणमा लेखिएको छ, तैपनि बाइबल र पुराणमा धेरै फरक धारणाहरू छन् जुन मिसाउन सकिँदैन।

अ. आट्रा-हासिसको कथामा देवताहरूको निम्ति मानिसले काम गर्दछन् रे ताकि देवताहरूले विश्राम पाऊन्। उत्पत्तिको पुस्तकमा परमेश्वरले पृथ्वी र सबै थोक सृष्टि गर्नुभयो। अनि सृष्टिको श्रेष्ठतामा मानिसहरू बनाउनुभयो र तिनीहरूसँग उहाँले विश्राम लिनुभयो। उत्पत्तिको पुस्तकमा मानिस प्राणीहरू बगैँचामा राखिएका थिए र परमेश्वरसँग सम्पर्कमा रहन तिनीहरूलाई आह्वान गरिएको थियो। तिनीहरूलाई पृथ्वीको हेरचाह गर्ने जिम्मा दिइएको थियो। तर  यो धारणा आट्रा-हासिसको पुराणमा छैन।

आ. आट्रा-हासिसको पुराणमा एउटा सानो देवतालाई मारिन्छ र उसको रगत माटोसँग मिलाएर सात पुरुष र सात स्त्रीहरू सृष्टि गरिन्छ। तर उत्पत्तिको पुस्तकमा व्यक्तिगतरूपमै संलग्न भएर परमेश्वरले आदमलाई सृष्टि गर्नुहुन्छ र नाकमा जीवनको सास फुकिदिनुहुन्छ र स्त्रीलाई उनको काममा सहयोग गर्न उहाँले सृष्टि गर्नुहुन्छ। परमेश्वरले कुनै मारिएको देवताबाट आदम र हव्वा सृष्टि गर्नुभएन।

इ. आट्रा-हासिसमा जस्तो देवताहरूको बीचमा कुनै हिंसा वा द्वन्द्व उत्पत्तिको सृष्टिको कथमा छैन।

सर्वशक्तिमान् परमेश्वरले मानव जाति सृष्टि गर्नुभएर यो पृथ्वीलाई संभार गर्ने जिम्मा त्यस मानव जातिलाई सुम्पिनुभएको थियो। त्यसबेला यो पृथ्वी सिद्ध थियो। पृथ्वीको रेखदेख गर्ने जिम्मा परमेश्वरले मानिसलाई दिनुभएको कुरा अत्यन्तै महान्, उच्च र विशिष्ट थियो। अत्यन्तै पृथकता र भिन्नताले गर्दा बाइबलका विद्वानहरूले यो निश्कर्ष निकालेका थिए कि बाइबलमा लेखिएको सृष्टिको कथा र आट्रा-हासिस जस्ता पुराणहरूमा लेखिएका सृष्टिका कथाहरूमा भारि अन्तर वा भिन्नता छ।

सृष्टि र जलप्रलयका कथाहरू मौखिकरूपमा एक पछि अर्को पिँढीहरूलाई सुनाइएको हुनाले कतिपय कथाहरू मिल्दछन् अर्कोतर्फ ती कथाहरू तोडमोड गरेर सुनाउन थालिएको हो भनेर कतिपयले विवाद पनि गर्छन्। तर पवित्र आत्माको प्रेरणाद्वारा सृष्टिको विवरण मोशाले प्रष्टरूपमा लेखेका थिए।

`सृष्टिको विषयमा लेखिएको कथा सृष्टिकर्ता परमप्रभु परमेश्वरको महिमा नगर्ने विभिन्न पुराणहरूबाट मोशाले सापटि लिएर लेखेका थिए भन्ने धारणाभन्दा पवित्र आत्माको अगुवाइमा मोशाव्दारा ती सत्य लेखिएका हुन् भन्ने धारणामध्ये कुन धारणा मनासिव देखिन्छ?`