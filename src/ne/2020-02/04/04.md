---
title:  संस्कार वा संस्कृति
date:  21/04/2020
---

हामी जहाँ भएपनि जो भएतापनि कुनै न कुनै संस्कार, रहनसहन, जीवनशैली र संस्कृतिका भाग हौँ। हाम्रो सोचबिचार, मनोवेग, मनस्थिति, चालचलन आदि हाम्रो संस्कृति वा सभ्यताले प्रभाव पारेको हुन्छ र हाम्रो व्यक्तित्वलाई त्यसले आकार दिइरहेको हुन्छ। जसबाट हामी कोही पनि उम्किनै सक्दैनौं। पौराणिक इस्राएलका मानिसहरूलाई तिनीहरूका देशका वरिपरि रहेका मानिसहरूले कस्तो प्रभाव पारेका थिए भन्ने कथाले पुरानो करार भरिएको छ। के पौराणिक इस्राएल वा सभ्यताभन्दा हामी अहिले केही फरक छौँ त वा विज्ञानको प्रगति वा आविष्कारहरूले गर्दा के हामी हिजोभन्दा आज असल मानव हौं भनेर दावी गर्न सक्छौँ र?

जुन परिवेशमा परमेश्वरको वचन दिइएको थियो त्यो परिवेश पनि बिशेष संस्कार, रहनसहन वा संस्कृतिमा दिइएको थियो तर उहाँको वचन कुनै संस्कृति वा संस्कारमा सिमित भएको थिएन। मानिस रहेको समाज, संस्कृति र सभ्यताले बाइबललाई बुझ्न प्रभाव पार्छ भन्ने कुरालाई हामी वेवास्ता गर्न त सक्दैनौँ। तर हामीले यो कुरा कहिल्यै पनि भुल्न हुन्न कि बाइबल कुनै जात, वर्ण, लिङ्ग, सभ्यता, सामाजिक प्रतिष्ठा वा सभ्यता, राष्ट्रको परिधिभित्र सिमित नभएर अपार वा तिनीहरूको परिधिलाई उखेलेको धर्मशास्त्र हो। कुनै पनि मानवीय संस्कार, संस्कृति, सभ्यता वा समाजबाट अपार वा माथिल्लो स्तरमा बाइबल रहेकोले ती संस्कार, संस्कृति, सभ्यता वा समाजमा रहेका कुनै पनि व्यक्तिलाई आमूल परिवर्तन गर्न र सबै मानव सभ्यतामा भएका पापको तत्वलाई सच्याउने खुबी यसमा छ।

`१ यूहन्ना २:१५-१७ पढ्नुहोस्। कुन स्थितिको संसारलाई हामीले प्रेम गर्नुहुन्न भनेर यूहन्ना आफ्नो भनाइ प्रस्तुत गर्दछन्? हामी संसारमै रहेतापनि संसारको ढाँचा वा संसारसँग प्रतिस्पर्धा नगरि कसरी जिउने? (वा माछा पानीमा रहेतापनि माछा पानीको होइन भने जस्तै हामी पनि संसारको खराब तत्वहरूमाथि पौडिएर कसरी बस्ने? -अनुवादकको जिज्ञासा)`

परमेश्वरले सृष्टि गर्नुभएका सबै सृष्टिलाई पापले असर पारेको छ भनेझैँ मानवीय संस्कार, संस्कृति, सभ्यता, समाज रहनसहन आदिलाई पनि पापले प्रभाव पारिरहेको हुन्छ। त्यसको परिणामस्वरुप मानव समाज, संस्कार, संस्कृति र सभ्यता पनि परमेश्वरले गर्नुहुने न्यायको परिधिमा परेको छ। हो, हाम्रो संस्कृति वा संस्कारका कुनै न कुनै पक्ष होलान् जुन हाम्रो विश्वाससँग राम्ररी मिलेको हुन्छ। तर बाइबलप्रतिको आस्था वा विश्वास र संस्कृति रहनसहन आदिको बीचमा भएको भिन्नतालाई हामीले सधैँ होसियारपूर्वक हेर्न जरुरी छ। आदर्शकै कुरा गरौँ भने मानव सभ्यता वा संस्कृतिलाई बाइबलीय आस्थाले चुनौति दिएको हुन्छ र दिनु पनि पर्छ र परमेश्वरको वचनप्रति बफादार हुन छुट्टै संस्कार बसालिनुपर्दछ। यदि माथिबाट आएको कुराले हामीलाई अठ्याएन भने वा परमेश्वरको वचनको अंङ्कुस लागेन भने हाम्रो वरिपरि रहेका वातावरण वा संस्कारले हामीलाई सजिलैसँग निलिदिनसक्छ। यसबारे एलेन जी ह्वाइटले एक अत्यन्तै महत्त्वपूर्ण र सान्दर्भिक भनाइ यसरी व्यक्त गर्छिन् "संसारका नीति र चासोहरूबाट येशूका अनुयायीहरूले अलग बस्नुपर्दछ। तर त्यसको अर्थ तिनीहरू संसारबाट अलग भएर छुट्टै बस्ने होइन। मुक्तिदाता निरन्तररूपमा मानिसहरूको बीचमा घुलमिल गर्नुभयो तर परमेश्वरको कुनै इच्छाबिपरीत जान उहाँले तिनीहरूलाई उत्साहित गर्नुभएन तर तिनीहरूको मनोबललाई उच्च पार्दै र तिनीहरूको प्रतिष्ठालाई उचाईँमा राख्न उहाँ सक्रिय हुनुभएको थियो।"-काउन्सिलस् टु पारेन्टस्, टिचर्स, एण्ड स्टुडेन्टस्, पृ. ३२३बाट रूपान्तरित।

`तपाईँ जो भएतापनि वा जहाँ भएतापनि तपाईँको संस्कार वा संस्कृतिका पक्षहरू के के छन् जुन बाइबलीय आस्था बिपरीत छन्? अझ वास्तविक रूपमा भन्ने हो भने तपाईँको विश्वास वा आस्थालाई भ्रष्ट पार्ने संस्कार वा संस्कृतिको सामु तपाईँ निडर भएर कसरी परमेश्वरप्रतिको आस्थामा अडिग भएर बस्ने?`