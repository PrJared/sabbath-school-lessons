---
title:  बाइबल
date:  23/04/2020
---

जुन पवित्र आत्माले मानिसहरूको निम्ति दिइएका बाइबलमा भएका विषयहरू प्रकट र प्रेरित गरिएका थिए उहाँ परमेश्वरको वचनको बिपरीत कहिल्यै पनि जानुहुन्न वा त्यसबाट मानिसहरूलाई बराल्नुहुन्न। सेभेन्थ-डे एडभेन्टिस्टहरूको निम्ति बाइबलको आधिकारकिता वा अधिकार मानिसको कुनै पनि परम्परा, संस्कार, संस्कृति, अनुभव, तर्कभन्दा सर्वोच्च छ। मानव जीवनको प्रत्येक थोकलाई जाँच्ने औजार नै बाइबल हो। बाइबल नै हाम्रो आदर्श मार्ग हो।

`बाइबल नै सबै आत्मिक ज्ञानहरू बुझ्ने अन्तिम स्रोत हो भन्ने येशूको अडान थियो। येशू नै सत्य मसीह हुन् भनेर बाइबलले कसरी अनुमोदन गर्दछ? हेर्नुहोस्, यूहन्ना ५:४५-४७  र यूहन्ना ७:३७,३८।`

बाइबल अध्ययन नगर्ने वा अरू नै किन नहोउन् कतिपय मानिसहरूले "मैले परमेश्वरको दिव्यदर्शन पाएको छु, उहाँबाट सन्देश मलाई दिइएको छ, पवित्र आत्माले मलाई आदेश वा निर्देशन दिनुभएको छ " भन्ने जस्ता दावीहरू गर्छन् तर यस्तो दावी बाइबलीय सन्देश बिपरीत छ। परमेश्वरको वचनभन्दा पवित्र आत्माले उच्च प्राथमिकता पाएको तिनीहरू देखाउँदछन्। जो परमेश्वरको प्रेरणाबाट पाएको लिखित वचनलाई वेवास्ता गर्दछन् र त्यसमा लेखिएको स्पष्ट सन्देशलाई नकारेर चल्छन् त्यो व्यक्ति खतरापूर्ण जमीनमा हिँडिरहेको हुन्छ र ऊ परमेश्वरको आत्माको अगुवामा चलिरहेको हुँदैन। हाम्रो आत्मिक सुरक्षा केवल बाइबललेमात्र दिँदछ। विश्वास, रहनसहन वा विश्वासी जीवनशैली बाइबलकै आदर्शमा चल्नुपर्दछ।  "धर्मशास्त्र बाकइबलबाट पवित्र आत्माले हाम्रो दिमागमा बोल्नुहुन्छ र हाम्रो हृदयमा सत्यको प्रभाव पार्नुहुन्छ। उहाँले गलत तत्वहरूलाई उदाङ्गो पार्नुहुन्छ र त्यसलाई हाम्रो जीवनबाट निकाली दिनुहुन्छ। परमेश्वरको वचनलाई काम गर्न दिएर सत्यको आत्माले नै ख्रीष्टका चुनिएका मानिसहरूलाई उहाँको बशमा राख्न दिनुहुन्छ।"-एलेन जी ह्वाइट, द डिजाएर अभ एजेज, पृ. ६७१बाट रूपान्तरित।

परमेश्वरको वचनको सट्टामा पवित्र आत्माले ठाउँ लिनुहुन्छ भनेर हामीले कहिल्यै पनि सोच्नुहुदैन। बरू धर्मशास्त्रसँगै तालमेल गरेर उहाँले काम गर्नुहुन्छ र बाइबलबाट नै हामीलाई ख्रीष्टतिर तान्नुहुन्छ जसले गर्दा हाम्रो बाइबलीय आत्मज्ञानको आधिकारिकता बाइबल नै हुन्छ। हाम्रो जीवनको सबै पक्षहरू बाइबल सम्मत हुनुपर्दछ। बाइबललाई केलाएर त्यसलाई ठिक वा वेठिक भनेर न्याय आशनमा बस्ने काम हाम्रो होइन। बरू हामीलाई न्याय गर्न र हाम्रो सोचलाई जाँच्ने अधिकार परमेश्वरको वचनलाई नै दिइएको छ। यो परमेश्वरको आफ्नै लिखित वचन हो।

`आत्मिक खोजिनीति वा प्रश्नहरूलाई जाँच्ने आधार हाम्रो सोचबिचार वा तर्कलाई भन्दा बाइबललाई नै लिए किन हामी आत्मिकरूपमा सुरक्षित हुन सक्छौँ? जब सबै शिक्षादीक्षा वा हाम्रो आफ्नै आत्मिक अनुभव पनि बाइबलको आदर्श अनुसार जाँचिएन वा स्वीकार गरिएन भने त्यसको नतिजा के हुन्छ? यदि व्यक्तिगतरूपमा दिव्यदर्शन पाएको छु भनेर त्यसैलाई आत्मिक प्रश्नहरूको अन्तिम स्रोत मानियो भने हामी कति गलत दिशामा गइरहेका हुन्छौँ वा आत्मिक जगतमा अन्यौल र भद्रगोलतर्फ लागिरहेका हुन्छौँ होला?`