---
title:  थप जानकारी
date:  26/06/2020
---

एलेन जी ह्वाइटद्वारा लिखित स्टेप्स टु क्राइस्टको पृ. ९३-१०४को "द प्रिभिलेज अभ प्रेयर" पढ्नुहोस्।

"हाम्रो शारिरिक आँखाले येशूको सौन्दर्यता र मनोहरतालाई कहिल्यै पनि देख्न सक्दैन। हामी यथार्थमा कतिको निराश र असहाय छौँ भनेर महसुस गराउन हाम्रो हृदयमा पवित्र आत्मा प्रजल्वित हुनै पर्छ वा उहाँलाई काम गर्न दिनैपर्छ। सबैको पाप बोक्नुहुने, क्षमा दिनुहुने र सबैमा सम्पूर्ण हुनुभएका येशूको दयालेमात्र उहाँको अनन्तको दया र करुणा, असिमित प्रेम, उदारता र परोपकारिता र महिमालाई ठम्याउन मानिसलाई सहयोग गर्न सक्छ।" एलेन जी ह्वाइट, द अपवार्ड लुक, पृ. १५५बाट रूपान्तरित।

"बाइबलका पद वा अंश वा पूरै अध्यायहरू कण्ठ गरिराख्न सक्दा अनेकौँ जालमा फसाउन शैतान आउँदा त्यसलाई बाइबलका ती वचनहरूले परास्त गर्न सकिन्छ। जब मानिसलाई सांसारिक र शारीरिक उत्तेजना ल्याउने कुरामा शैतानले मानिसको दिमागमा खेल्छ तब "यसरी लेखिएको छ" भनेर बाइबलको वचन उच्चारण गर्नुपर्छ तब शैतानसँग प्रभाकारीरूपमा सामना गर्ने क्षमता पनि प्राप्त हुन्छ।"-एलेन जी ह्वाइट, एडभेन्ट रिभ्यु एण्ड साबथ हेराल्ड, अप्रिल ८, १८८४बाट रूपान्तरित।

**चिन्तनमनन्:**

`अ. परमेश्वरप्रतिको विश्वास र उहाँका वचनहरू पालना गर्नका लागि हामीमा हुनुपर्ने विवेकको स्वतन्त्रताले कस्तो भूमिका खेल्दछ? परमेश्वरलाई विश्वास गर्ने आत्मनिर्णय प्रत्येक व्यक्तिको स्वतन्त्रता र अधिकार हो। हाम्रो जीवनको कतिपय पक्ष वा कुराहरू हाम्रो नियन्त्रणमा नहोला तर अनन्त जीवन पाउने कि नपाउने भन्ने मामिलामा निर्णय गर्ने अधिकार हाम्रै हातमा छोडिएको छ। परमेश्वरले तपाईँलाई दिनुभएको विवेकको स्वतन्त्रतालाई तपाईँले के गरिरहनुभएको छ? तपाईँले कस्तो खालको आत्मिक निर्णयहरू गरिरहनुभएको छ?`

`आ. परमेश्वरसँग मौन हुन वा शान्त भएर बस्न साबथले कस्तो भूमिका खेल्न सक्छ र खेल्न दिनुपर्छ? कामै काममा मात्र लागेर आफ्नो जीवनलाई घचेडिरहँदा परमेश्वरसँग बिताउनुपर्ने समय नै हामी पाउँदैनौं तर काममामात्र हराउने र परमेश्वरलाई वेवास्ता गर्ने परिस्थितिबाट हामीलाई साबथले कसरी सुरक्षित राख्न सक्छ? साबथ भनेको आत्मिक आशिषको निम्ति हो। तपाईँले साबथमा अझ बढी आशिष पाउन तपाईँले कसरी सिक्ने?`

`इ. प्रार्थना र बाइबल अध्ययन गरेर परमेश्वरसँग बिताउनुभएको कुनै पल वा समयको  अनुभव तपाईँसँग छ? यस आत्मिक अभ्यासले तपाईँको आस्थमा कस्तो असर पारेको छ? वा कसरी असर पार्नुपर्दछ? तपाईँको अनुभववाट अरूले कसरी फाइदा लिन सक्छन्?`

`ई. तपाईँलाई मनपर्ने कुनै पदहरू छन्? त्यसमा तपाईँलाई मनपर्ने कुरा के छ? ती पदलाई कण्ठ गर्दा तपाईँलाई के फाइदा भएको छ?`