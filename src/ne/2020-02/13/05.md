---
title:  परमेश्वरको वचनसँग शान्तिपूर्वक समय बिताउनु
date:  24/06/2020
---

यस संसारमा हामी बाँचुन्जेल हाम्रो जीवन व्यस्तताले भरिएको हुन्छ, हामी तनाव, कष्ट र भारले लादिएका हुन्छौँ। कहिलेकाहीँ त हातमुख जोर्न र बाँच्नमात्रै पनि धेरै परिश्रम गर्नु परिरहेको हुन्छ। कतिपय समयमा एक छाक खान पनि संघर्ष गर्नु परिरहेको हुन्छ। अरू समयमा आधारभूत कुराहरू वा गाँस वास कपास हामीमा भएतापनि हामी एक अर्कासँग जोरि खोज्दै धनसम्पि थुपार्न खोज्छौँ किनभने मानिसलाई जतिभएपनि पुग्दैन। अर्कोतर्प के कुराले हामीलाई आनन्द, खुशी र सुखी बनाउँछ जसले गर्दा हाम्रो जीवन अर्थमूलक हुन्छ भन्ने कुराको खोजिमा हामी लागिरहन्छौँ। धेरै भौतिक सुविधा भयो भने हामी खुशी हुन्छौँ भन्ने मनिस्थिति प्राय सबै मानिसहरूको हुन्छ। तर सोलोमनले उपदेशकको पुस्तकमा हामीलाई सतर्क गराउँछन् कि भौतिक सुविधाले मानिसहरूलाई सधैँ सुख र आनन्द दिन्छ भन्ने छैन।

तर जेभएतापनि हाम्रो जीवनमा हामी अत्यन्तै व्यस्त भइरहेका हुन्छौँ। अनि अति व्यस्त भएको कारणले हामी सबै थोक गर्न त भ्याउँछौँ तर परमेश्वरसँग समय बिताउने फुर्सदै नहुने परिस्थितिमा हामी रहनसक्छौँ। परमेश्वरप्रति हाम्रो आस्था त हुन्छ तर गुणस्तररूपमा प्रार्थना गरेर, बाइबल पढेर परमेश्वरको नजिक आउन भ्याइरहेका हुँदैनौँ। हामी यो पनि बिर्सन्छौँ कि हाम्रो जीवनको प्रत्येक पलपलमा फेर्ने सास उहाँकै हातमा छ (दानिएल ५:२३)। परमेश्वरसँग उचित, लाभप्रद र गुणिलो समय बिताउन हामीलाई अन्य कामकुरोले पन्छाइरहेका हुन्छ। हाम्रो व्यस्त जीवनलाई केही क्षण भनेपनि जानाजान रोकेर भएपनि हाम्रो मुक्तिदातासँग भेटगर्ने फुर्सद निकाल्न जरूरी छ। यदि उहाँलाई सुन्ने प्रयत्न हामीले गरेनौं भने पवित्र आत्मा हामीसँग कसरी बोल्नुहुन्छ र? तपाईँ हामीले परमेश्वरसँग विशेष र शान्त समय बितायौँ, उहाँको वचन पढ्यौँ अनि प्रार्थनाद्वारा उहाँसँग बातचित गर्यौँ भने आत्मिक जीवन बिताउन ती कुराले हामीलाई मद्दत गर्नेछ।

`परमेश्वरसँग शान्त वा मौन समय बिताउन आवश्यक छ भनेर देहायका पदहरूले हामीलाई कसरी सिकाउँछ? परमेश्वरसँग पारस्परिक र व्यक्तिगत समय बिताउन किन जरुरी छ? हेर्नुहोस् भजन ३७:७ "परमप्रभुको सामुन्ने मौन बस र धैर्यपूर्वक उहाँको प्रतीक्षा गर। मानिस आफ्ना कुमार्गमा फलिफाप हुँदा र त्यसले खराब युक्तिहरू कार्यान्वयन गर्दा तिमी झर्को नमान।", भजन ४६:१०-११ र भजन ६२:१-८`

तपाईँले कसैलाई मन पराउनुहुन्छ भने तपाईँ त्यस प्रिय व्यक्तिसँग समय बिताउन  चाहानुहुन्छ वा मनपराउनुहुन्छ। परमेश्वरलाई तपाईँले विश्वासमात्र होइन प्रेम पनि गर्नुहुन्छ भने उहाँसँग पनि समय बिताउन तपाईँ रुचि देखाउनुहोस्। कुनै शान्त ठाउँ रोज्नुहोस् जहाँ परमेश्वरको वचन बिना रोकटोक पढ्न सक्नुहुन्छ र ती वचनले भनेका सन्देशहरूलाई ध्यान दिन सक्नुहोस्। हाम्रो व्यस्त जीवनमा हामीले परमेश्वरसँग बिताउने समय छुट्याउनै पर्छ अनि मात्र हाम्रो आत्मिक जीवन सफल हुन्छ। प्रायजसो दिन सुरू गर्नुभन्दा अघिको केही मिनेट नै परमेश्वरसँग शान्त हुनु र बाइबल पढेर ध्यान गर्नु सबभन्दा उत्तम समय हो। हामिले काम सुरू गर्नुभन्दा पहिले यसरी परमेश्वरसँग समय बिताउँदा हाम्रो पूरादिन नै आशिषमय हुनसक्छ किनभने जुन अत्यन्तै महत्त्वपूर्ण अमूल्य सोचहरू बिहान जब तपाईँ राख्नुहुन्छ ती दिनभरी तपाईँको साथमा हुनेछन्। तर कुन समय तपाईँको निम्ति उपयुक्त छ सो समय निकाल्ने प्रयास गर्नुहोस् ताकि तपाईँ परमेश्वरसँग कुनै वाधाअर्चनबिना शान्तसँग समय बिताउन सक्नुहोस् ।

प्रार्थनाद्वारा जीवित परमेश्वरसँग आफूलाई जोडि राख्दा र बाइबल अध्यययन गर्दा तपाईँको  सम्पूर्ण जीवन नै फरक र अर्थमूलक हुनसक्छ जुन् अरू कुनै प्रयासबाट तपाईँ प्राप्त गर्न सक्नुहुन्न।  अनि बिस्तारै बिस्तारै तपाईँको जीवनले येशू ख्रीष्टलाई प्रतिबिम्ब गर्न सक्नुहुनेछ।

`परमेश्वरसँग गुणिलो समय बिताउन तपाईँ कतिको सक्रिय हुनुहुन्छ? परमेश्वरको वास्तविकता र प्रेमलाई जान्न  समयले तपाईँलाई कत्तिको सहयोग गरेको छ?`