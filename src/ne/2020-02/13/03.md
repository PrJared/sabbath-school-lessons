---
title:  येशूबाट सिक्ने
date:  22/06/2020
---

हाम्रो जीवन येशू ख्रीष्टको अनुकरणीय उदाहरण अनुसार चल्नु जस्तो प्रेरणादायी र उत्तम काम अरू केही पनि छैन। उहाँलाई धर्मशास्त्र राम्रैसँग थाहा थियो। परमेश्वरको लेखिएको वचन अनुसार चल्न र त्यसैलाई पक्रिराख्ने येशूले सधैँ चाहना गर्नुभएको थियो।

`शैतानसँग मुकाविला गर्न येशूले धर्मशास्त्र बाइबललाई नै प्रयोग गर्नुभएको थियो। त्यस समय केवल पुरानो करारमात्रै थियो। जीवनमा अनेकौँ परिस्थिति र परीक्षाहरूको सामना गर्नुपर्दा धर्मशास्त्र बाइबल नै हाम्रो आस्थाको केन्द्रविन्दु हुनुपर्छ। हेर्नुहोस् येशूले शैतानसँग कसरी मुकाविला गर्नुभयो भनेर देहायका पदहरू: लूका ४:१-१२` 

येशू धर्मशास्त्र बाइबलसँग परिचित हुनुहुन्थ्यो। परमेश्वरको वचन उहाँको मनमा यसरी सजिएको थियो कि उहाँले हृदयदेखि नै उदधृत गर्न सक्नुहुन्थ्यो। उहाँले आफ्नो अमूल्य समय परमेश्वरकै वचन अध्ययन गरेर बिताउनुभएको कारण त्यसमा के लेखिएको थियो सो उहाँलाई थाहा थियो।

यदि कुन सन्दर्भमा र कहाँ ती पदहरू ठीकसँग लेखिएका थिए भन्नेकुरा उहाँलाई थाहा नभएको भए शैतानले उहाँलाई सजिलैसँग धरापमा पार्न सक्थ्यो। यो विषय रोचक छ कि शैतानलाई पनि धर्मशास्त्र बाइबल राम्रैसँग थाहा थियो र उसले धोका दिने उदेश्यले त्यसलाई बङ्ग्याएर उतार्न सक्थ्यो। बाइबल कण्ठ गर्नु वा बाइबलबाट उतारेर आफ्नो भनाइ प्रस्तुत गर्नु मात्रै ठूलोकुरा होइन किनभने शैतानले पनि त्यही गरेको थियो। विषयवस्तुसँगै त्यसको ठीक अर्थ पनि जान्नु आवश्यक छ।प्रभु येशूलेझैं हामी पनि बाइबलसँग राम्ररी परिचित भयौँ भनेमात्र शैतानले हामीलाई मूर्ख बनाउन सक्दैन वा धोका दिन सक्दैन। हृदयभित्र बाइबललाई सजाएर राखियो भनेमात्र शैतानको आक्रमणसँग मुकाविला गर्न सकिन्छ। बारम्बार आफ्ना चेलाहरूले धर्मशास्त्र बुझून् भनेर यहाँ "यसरी लेखिएको छ" भनेर तिनीहरूको ध्यान धर्मशास्त्रतिर लगाउनु भएको थियो (लूका २४,४५,४६, मत्ती ११:१०, यूहन्ना ६:४५ आदि)। जसको धर्मशास्त्र पढ्ने बानी हुन्छ उसले त्यसको अर्थ ठीकसँग लगाउन सक्छ भन्ने कुरा येशूलाई थाहा थियो। उहाँले पण्डित वा धर्मगुरुहरूलाई बाइबल नै औँल्याएर सोध्नुहुन्थ्यो "व्यवस्थामा के लेखिएको छ? तिमीहरूले कसरी पढ्यौ?" (लूका १०:२६। धर्मशास्त्र बाइबलमा जे लेखिएको छ त्यसै अनुसार जिउनु नै येशूको निम्ति आदर्श नीति थियो।

परमेश्वरको वचन देहधारी हुनुभयो। (यूहन्ना १:१४) येशूले उहाँलाई पछ्याउनेहरूको ध्यान धर्मशास्त्रतिर यसरी लगाउनुभएको थियो "३७ अब चाड़को पछिल्लो दिन, अर्थात् चाड़को प्रमुख दिनमा, उभिएर येशूले उच्च स्वरमा यसो भन्नुभयो, “यदि कोही तिर्खायो भने त्यो मकहाँ आओस् र पिओस्। ३८ जसले ममाथि विश्वास गर्दछ, धर्मशास्त्रले भनेअनुसार ‘त्यसको अन्तस्करणबाट जिउँदो पानीका खोलाहरू बगिनिस्कनेछन्’।” (यूहन्ना ७:३७-३८)। येशू ख्रीष्ट नै प्रतिज्ञा गरिएको मसीह हुनुहुन्छ भनेर केवल धर्मशास्त्र बाइबललेमात्र ठम्याँउछ। उहाँको हुनुहुन्छ भनेर बताउने धर्मशास्त्र बाइबल नै हो (यूहन्ना ५:३९)। धर्मशास्त्रकै आधारमा चल्न येशू राजी हुनुभएको थियो। धर्मशास्त्र परमेश्वरले आफ्ना भक्तहरूलाई लेख्न लगाउनुभएको थियो। यदि हामी येशूका भक्त हौँ भनेर दावी गर्छौँ भने उहाँ पवित्र धर्मशास्त्र अनुसार जिउन चाहनु भएको र त्यसलाई मनमा राख्न सक्नुभएको परिप्रेक्ष्यमा के हामीले पनि त्यसै गर्नुपर्दैन र?

`तपाईँ आफैले शैतान वा धोका दिने आवाजसँग मुकाविला गर्नुपर्दा तपाईँका लागि धर्मशास्त्र बाइबल उपयोगी भएको अनुभव छ? अर्थात् तपाईँ परीक्षामा पर्न लाग्दा के तपाईँले धर्मशास्त्र बाइबल पढ्नु भयो वा त्यसलाई व्यवहारमा उतार्नुभयो ? परीक्षा, प्रलोभन वा फस्न सक्ने सम्भावनाको सामना गर्नुभयो? त्यसको परिणाम के भयो? बाइबलको शक्तिले शैतानको आवाजसँग मुकाविला गरेको अनुभववाट तपाईँले के सिक्नुभयो?`