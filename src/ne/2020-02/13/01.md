---
title: परमेश्‍वरको वचन अनुसार जिउनु
date:  20/06/2020
---

### यस अध्यायका मूल पदहरू
फिलिप्पी २:१२-१६, लूका ४:४,८,१०-१२, भजन ३७:७, भजन ४६:१०, भजन ६२:१,२,५ र कलस्सी ३:१६।

> <p>यस अध्यायको मूल सार पद</p>
> "परमेश्वरको वचन सुन्नेमात्र होइन तर त्यस अनुसार पालन गरेर चल्नुपर्छ नत्रभने तिमीहरू आफूले आफैलाई धोका दिइरहेका हुन्छौ" (याकूब १:२२ रूपान्तरित)।

जतिसुकै रमाइलो मानेर, जोशिलो भएर वा उत्तम तरिका अपनाएर बाइबल अध्ययन गरेपनि यदि हामीले सिके अनुसार चल्ने प्रतिवद्धता वा चाहना देखाएनौँ भने त्यो अध्ययनको कुनै अर्थ हुँदैन। हामी स्कूल जान्छौँ, कलेज जान्छौँ वा कुनै तवरले विद्या सिक्छौँ, लेख्न पढ्न जान्छौँ तर हामीले सिकेका कुरा वा पाएको विद्या अनुसार हामी चलेनौं भने हामीले सिकेका शिक्षादीक्षा केही काम लाग्दैन। त्यसरी नै जतिसुकै बाइबल पढेपनि वा सुनेपनि यदि त्यस अनुसार चल्न राजी भएनौ वा व्यवहारमा लागु गरेनौँ भने हामीले गरेको इसाई हुँ भन्ने दावी नै सबैको सामु हाँसोको विषय हुनसक्छ वा बेकारको हुन्छ। यदि हामी सिके अनुसार चल्न राजी भयौँ भने परमेश्वरले उहाँको वचनको ठूलो खजाना वा धन हाम्रो निम्ति स्वर्गबाट खोलिदिनुहुनेछ। तर वचनमात्र सुन्ने तर त्यस अनुसार नचल्ने हो भने परमेश्वरबाट हामीले पाउने आशिषका ढोकाहरू हामीले नै बन्द गरिरहेका हुन्छौँ  (बाइबल कण्ठ गरेर स्वर्गको अनुभूति गर्न पाइने भए सबभन्दा पहिले मोबाइलले त्यो अअनुभूति गर्थ्यो किनभने कतिपय मोबाइलमा बाइबल भरिएको हुन्छ-अनुवादकको व्यङग्य)। तर परमेश्वरको वचन जाने सुने अनुसार चल्यौँ भने हाम्रो जीवन नै परिवर्तन हुनेछ, हामीमा जोश जाँगर आउनेछ र समझशक्ति र ज्ञान विकसित हुनेछ। यदि हामीले जाने अनुसार परमेश्वरको वचनमा एकवद्ध भएर चलेनौँ भने हाम्रो आत्मिक विकास कहिल्यै हुँदैन र जहिले पनि आत्मिकरूपमा पछि नै हुनेछौँ। जब हामी ईसाइ हौँ भनेर अरूलाई भन्छौँ वा येशूको बारेमा अरूलाई सुनाउँछौँ तर हामी नै वचन अनुसार चलेनौ वा हाम्रो जीवनको तालमेल मिलेन भने हाम्रो इसाई हौँ भन्ने दावी र सुसमाचार सुनाउने काममा कमजोरी देखा पर्छ र पावलको हिब्रू ६:६को अनुसार येशूलाई ताजारूपमा हामीले नै क्रुसमा चढाइरहेका हुन्छौँ। हाम्रो जीवन वचन अनुसार चल्नुपर्दछ।

परमेश्वरको वचन अनुसार र वचनले चित्रण गरे अनुसार चल्यौँ भने हामी अनुग्रही, बुद्धी र ज्ञानमा बढ्दै जानेछौँ। परमेश्वरको वचन अनुसार जिउनु भनेको के हो भनेर हेर्न चाहन्छौँ भने त्यसको उत्कृष्ट वा अति उत्तम उदाहरण वा नमूना येशू ख्रीष्ट नै हुनुहुन्छ। हामीले कुन ढाँचा वा जिवनशैली अपनाएर चल्नुपर्छ भनेर उहाँले हामीलाई देखाउनुभएको छ। परमेश्वरको इच्छा अनुसार उहाँको वचनमा तालमेल हुनेगरी येशूले आफ्नो जीवन बिताउनुभएको थियो।

परमेश्वरको वचन अनुसार कसरी जीवन बिताउने र उहाँकै ईश्वरीय छत्रछायाँ वा अधिकारमा हामी कसरी चल्ने भनेर यस पुस्तकको अन्तिम अध्यायले औँल्याउने प्रयास गर्नेछ।