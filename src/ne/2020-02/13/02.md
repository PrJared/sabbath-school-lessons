---
title:  परमेश्वरको जीवित वचन र पवित्र आत्मा
date:  21/06/2020
---

परमेश्वरको वचन लगनशील भएर वा होसियारीसाथ पढ्ने सही तरिका अपनाउन जरुरी छ। हामीले जे सिक्यौँ त्यही अनुसार चल्नु पनि उत्तिक्कै महत्वपूर्ण छ। बाइबल अध्ययनको ठूलो लक्ष्य भनेकै बाइबलको ठूलो वा भव्य ज्ञान आर्जन गर्नु वा सिक्नुमात्र होइन, हुनत यो ज्ञान प्राप्त गर्नु आवश्यक छ। बाइबल कण्ठ गरेर त्यसमा भएका ज्ञानको पारख गर्नु वा बाइबलको अत्यन्तै जान्ने विद्वान मात्र हुने हाम्रो ठूलो लक्ष्य होइन तर जानेको कुराले हाम्रो जीवन परिवर्तन गराउनु हो र हाम्रो सोचबिचार र मनस्थितिमा परिवर्तन ल्याउनु हो। यही नै बाइबल अध्ययनको मूल उद्देश्य पनि हो। हामीले सिकेको सत्य अनुसार जिउन राजी हुनु भनेकै बाइबलले देखाएको सत्य अनुसार चल्न हामी समर्पित हुनु हो। परमेश्वरको वचन अनुसार चल्ने हाम्रो निर्णयले कतिपय समयमा ठूलो संघर्ष गर्नुपर्ने हुनसक्छ किनभने हाम्रो दिमागमा, जीवनमा र सोचमा कसले नियन्त्रण गर्ने भन्ने शक्तिहरूसँग हामी हरदम लडाईँ गरिरहेका हुन्छौँ। मानिसले जे भनेपनि अन्तमा केवल दुई शक्तिहरूमात्र छन् र कसको पक्षमा हामी उभिने वा उभिरहेका छौँ त्यो कुरा गहन विषय हो।

`हामीले कसरी जिउने भनेर फिलिप्पी २:१२-१६ले कसरी बताउँदछ?` 

हामीले आफ्नै प्रयासमा जतिसुकै असल हुन्छौँ भनेर दावी गरेतापनि यथार्थमा परमेश्वरले नै हाम्रो जीवनमा काम गरिरहनुभएको हुन्छ। तर उहाँ पवित्र आत्माद्वारा हामीमा काम गर्नुहुन्छ। पवित्र आत्माले मात्र पवित्र धर्मशास्त्र बुझ्न ज्ञानबुद्धि दिनुहुन्छ। हामी मानिस पापी भएको कारणले हाम्रो स्वभाव प्रायजसो परमेश्वरको सत्य विपरीत चल्न खोज्छ। हामी हाम्रै व्यक्तिगत निर्णय अनुसार चल्न चाहन्छौँ। हाम्रो अहंमले गर्दा परमेश्वरको वचन अनुसार नचल्न हामी हठी बन्छौ (रोमी १:२५, एफिसी ४:१७,१८)। पवित्र आत्माको सहयोग बिना परमेश्वरको सन्देशप्रति हाम्रो मोह हुदैन। हामीमा कुनै अर्थपूर्ण आशा, भरोसा सत्य र प्रेम हुँदैन। जतिसुकै बाइबल पढेपनि त्यसलाई प्रभाव पार्न नदिदा हामी जहिले पनि खस्किरहेको अनुभव गर्दछौँ। पवित्र आत्मामार्फत नै हाम्रो जीवनमा उहाँको असल अभिप्रायअनुसार इच्छा गर्ने र काम गर्ने दुवै तुल्याउनलाई परमेश्वर हामीहरूमा काम गर्नुहुन्छ।" (फिलिप्पी २:१३)।

पवित्र आत्मा हाम्रो असली गुरु हुनुहुन्छ। परमेश्वरको वचनको गहिराइमा पुर्याउन र उहाँको वचनमा आनन्दसाथ खुशी मनाउँदै सराहना गराउन पवित्र आत्मा उत्सुक हुनुहुन्छ। उहाँ बाइबलको भित्री ज्ञान सिकाउन चाहनुहुन्छ। परमेश्वरको वचनमा भएको सत्यलाई उहाँले नै हाम्रो ध्यान लगाउन खोज्नुहुन्छ र आत्मज्ञान सत्यहरूद्वारा हाम्रो हृदयलाई ताजा राख्नुहुन्छ। हाम्रो जीवन परमेश्वरको इच्छामा प्रेमपूर्वक र विश्वाससाथ समर्पित भएर चलोस् भन्ने पवित्र आत्माको चाहना हो। हाम्रो जीवनलाई हामी उहाँको विश्वासी भक्त हौँ भनेर देखाउन र परिचालन गर्न पवित्र आत्माकै सक्रियता हुन्छ। "पवित्र आत्माको सहयोग बिना कसैले पनि बाइबलको व्याख्या गर्न सक्दैन। तर जब तपाईँ नम्र र सिकारु भएर परमेश्वरको वचन पढ्नुहुन्छ भने परमेश्वरको स्वर्गदूतहरू तपाईँको साथमा हुनेछन् र बाइबलमा भएका सत्यहरूको प्रमाणद्वारा तपाईँको हृदयलाई प्रभाव पार्नेछ।"-एलेन जी ह्वाइट, सेलेक्टेड मेसेज, बुक १, पृ. ४११बाट रूपान्तरित। यसरी आत्मिक ज्ञानहरूको आत्मिकतरिकाले नै व्याख्या हुन्छ (१ कोरन्थी २:१३,१४)। अनि हरेक बिहान परमेश्वरको वचन आनन्दसाथ पछ्याउन सक्ने हुनेछौँ (यशैया ५०:४,५)।

`जीवनको वचनलाई पक्रेर राख्नुपर्छ भनेर फिलिप्पी २:१६ले बताउँछ। त्यसको अर्थ के होला? परमेश्वरको वचनलाई हामीले कसरी पक्रेर राख्ने? देहायका केही पदहरूले त्यसको जवाफ केही हदसम् दिन्छ। हेर्नुहोस् व्यवस्था ४:४ र व्यवस्था ६:४-९।`