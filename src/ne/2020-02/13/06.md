---
title:  कण्ठ गर्नु वा मनन् गर्नु
date:  25/06/2020
---

`"तपाईँको वचन मेरो हृदयमा लुकाइ वा सजाइ राखेको छु ताकि तपाईँको बिरुद्धमा म पाप नगरुँ" (भजन ११९:११ रूपान्तरित)।`

यदि हामीले बाइबलका अंशहरू कण्ठ गर्यौँ भने त्यसले हामीमा विभिन्न आशिषहरू ल्याउन सक्छ। जब परमेश्वरका वचनका अमूल्य अंशहरू वा पदहरू हाम्रो दिमागमा राख्न वा सम्झन सक्यौँ भने हामीले मनमा राखेको कुरालाई व्यवहारमा पनि उतार्न सक्छौँ र जुनसुकै नयाँ वा परिवर्तित परिस्थितिहरूको सामना  गर्न हामी सक्षम् हुन्छौँ। यस प्रक्रियाले हाम्रो दिमाग, मनस्थिति वा सोच र निर्णयमा बाइबलले सिधै प्रभाव पार्न सक्छ। बाइबललाई कण्ठ गर्न सकियो भने हाम्रो दैनिक जीवन र अनुभवलाई जोशिलो, फुर्तिलो र अर्थमूलक बनाउन सक्छ। अझ यसले परमेश्वरको आराधना गर्न सहयोग गर्दछ र बाइबलले बताए अनुसार हामी जिउन सक्नेहुन्छौँ।

बाइबलका वचनहरू कण्ठ गरेर याद गर्न सक्यौँ भने हामी धोका दिने तत्व र गलत व्याख्याबाट अत्यन्तै सुरक्षित राहन सक्छौं। यदि बाइबललाई हृदयदेखि कण्ठ गर्न सक्यौँ भने बाइबल नभएको समयमा पनि ती पदहरू भन्न सक्नेहुन्छौँ। जब परीक्षा र प्रलोभनमा हामी पर्छौँ तब त्यसले हामीलाई ठूलो शक्ति दिन सक्दछ। दैनिक जीवनमा हामीले अनेकौँ प्रतिकुल वा हामीलाई मन नपर्ने चुनौतिहरूको सामना गर्नुपर्ने हुन्छ तर बाइबलका अमूल्य पदहरू याद गर्न सक्यौँ भने ती चुनौतिहरूको बहादुरीताकासाथ सामना गर्न सक्नेहुन्छौँ। समस्याहरू आइ पर्दा यदि परमेश्वरले दिनुभएका प्रतिज्ञाहरूलाई सम्झिन सक्यौँ भने हाम्रो सोच परमेश्वरको वचनमा केन्द्रित गर्न सक्छौँ नत्रभने हाम्रो समस्यामामात्रै हाम्रो दिमाग घुमिरहन सक्छ। याद गरेका प्रतिज्ञाहरूले हाम्रो सोचलाई परमेश्वरतिर उचाल्दछ। हामीलाई सहायता गर्ने उहाँसँग हजारौँ बाटोहरू छन्। कतिपय समयमा जब हामी समस्यामा पर्छौँ तब हाम्रो अगाडि हामी अन्धकार वा समाधान नहुने अन्धकारको पहाडमात्र देख्छौँ तर उहाँले नै हामीलाई राहत दिनुहुन्छ। त्यसको लागि हामीले उहाँका वचनहरू हाम्रो हृदयमा सजाइ राख्नु जरुरी छ।

`हृदयमा र दिमागमा परमेश्वरको वचन राखिराख्दा र भजनलाई गुञ्जाइराख्दा परमेश्वरको वचनले हामीलाई शक्ति दिइरहन्छ र हाम्रो आस्थामा बलियो बनाइ रहन्छ भनेर देहायका केही पदहरूले उल्लेख गरेको छ। हेर्नुहोस्, एफिसी ५:१९,२० र कलस्सी ३:१६` 

बाइबलका पदहरू गीतद्वारा कण्ठ गर्नु परमेश्वरको वचन हृदयमा बलियो गरिराख्नु हो। गीत गाउँदा बाइबलका पदहरू सजिलैसँग सम्झन सकिन्छ। मिठो धुनले परमेश्वरको वचन  हृदयमा सजाइ राख्दा हाम्रो दिमागमा ती वचनहरूले जग बसालिरहेको हुन्छ र हामीलाई चिन्तासुर्ता लागेको बेलामा ती धुनहरूले परमेश्वरको वचनलाई याद दिलाउँछ र हाम्रो मन हलुका पार्दछ। परमेश्वरको वचनलाई कण्ठ गर्नु यो अत्यन्तै प्रभाकारी तरिका हो र दैनिक जीवनमा आइपरेका नरमाइला स्थितिहरूलाई त्यसले बिर्साइ दिन्छ। सरल तर मिठो धुनसँग बाइबलका पद वा अंशहरू ठूला साना सबैले गीत गाउँदै कण्ठ गर्न सक्छन्। विश्वका महान् तथा प्रख्यात संगीतज्ञहरूले बाइबलमा आधारित महान् संगितहरू बनाएका छन् जसले शताब्दीयौँदेखि धेरै मानिसहरूलाई प्रेरणा दिइरहेका छन्। संगीत र गीत इसाई संस्कारको एक अभिन्न अङ्ग हो। गीतले हाम्रो दिमागलाई उचाल्दछ र हाम्रा सोचहरू परमेश्वरतिर धकेल्छ। हाम्रो जीवनलाई सकारात्मक मोडमा लान र लगाइ राख्न परमेश्वरका वचनहरू प्रभावकारी माध्यम हुन्।

"स्वर्गमा परमेश्वरको आराधना गर्ने कार्यक्रमहरूमा संगित पनि एक महत्वपूर्ण भाग हो। सकेसम्म स्वर्गको संगितसँग तालमेल गरेर स्तुति प्रशंसा गर्ने प्रयास हामीले गर्नुपर्छ"-एलेन जी ह्वाइट, पाट्रियार्क एण्ड प्रोफेटस्, पृ. ५९४बाट रूपान्तरित।