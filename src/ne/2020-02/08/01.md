---
title: सृष्टिः सृष्टिबारे सिकाइने ठोस आधारः भाग १
date:  16/05/2020
---

### यस अध्यायका मूल पदहरू
यूहन्ना १:१-३, उत्पत्ति १:३-५, प्रस्थान २०:८-११, प्रकाश १४:७, मत्ती १९:३-६ र रोमी ५:१२।

> <p>यस अध्यायको मूल सार पद</p>
> "१ आदिमा वचन हुनुहुन्थ्यो, र वचन परमेश्वरसँग हुनुहुन्थ्यो, अनि वचन परमेश्वर हुनुहुन्थ्यो। २ उहाँ आदिमा परमेश्वरसँग हुनुहुन्थ्यो।

३ सबै थोक उहाँद्वारा बनिए, र बनिएको कुनै थोक पनि उहाँविना बनिएन। ४ उहाँमा जीवन थियो, र त्यो जीवन मानिसहरूको ज्योति थियो। ५ त्यो ज्योति अन्धकारमा चम्कन्छ, र अन्धकार त्यसमाथि विजयी भएको छैन।" (यूहन्ना १:१-५)।

सम्पूर्ण बाइबलको आधारशीला वा जग नै उत्पत्तिको केही अध्यायहरू हुन्। बाइबलले सिकाउने मूल शिक्षादीक्षा वा दर्शनहरूको स्रोत नै उत्पत्तिको पुस्तक हो। यहाँ त्रीएक परमेश्वरको स्वभाव वा वर्णन (यूहन्ना १:१-३, हिब्रू १:१,२), यो संसार र संसारमा भएका सबै थोकको सृष्टिमा पवित्र आत्माको भूमिका (उत्पत्ति १:२), अनि मानव सृष्टिको (उत्पत्ति १:२६-२७) बारेमा उत्पत्तिकै पुस्तकमा दिइएको छ। सारा सृष्टिकर्ता परमेश्वर नै हुनुहुन्छ भनेर दिने प्रमाण साबथ (उत्पत्ति २:१-३), पापको सुरू (उत्पत्ति ३), मसीह र मुक्तिको योजना (उत्पत्ति ३:१५), विश्वव्यापी जलप्रलय (उत्पत्ति ६-९), परमेश्वर र मानिसको बीचमा बाँधिएको करार (उत्पत्ति १:२८, उत्पत्ति २:२,३,१५-१७, उत्पत्ति ९:९-१७, उत्पत्ति १५), विश्वमा विभिन्न भाषाहरू छरिनु ( उत्पत्ति १० र ११) र सृष्टिदेखि अब्राहमसम्मको बंशावली यही उत्पत्तिको पुस्तकमा पाइन्छ (उत्पत्ति ५ र ११)। अन्तमा परमेश्वरको वचनको जीवन शक्ति (उत्पत्ति १:३, २ तिमोथी ३:१६, यूहन्ना १७:१७), मानिसको स्वभाव वा चरित्र (उत्पत्ति १:२६-२८), परमेश्वरको चरित्र वा स्वभाव (मत्ती १०:२९,३०), पुरुष र स्त्रीको बीचमा विवाह (उत्पत्ति १:२६, उत्पत्ति २:१५,१९) र नयाँ सृष्टिको प्रतिज्ञा (यशैया ६५:१७, यशैया ६६:२२, प्रकाश २१:१) सबै सामग्रीहरू उत्पत्तिका पहिलो अध्यायमा नै पाइन्छ। यो र अर्को अध्यायको अध्ययनको विषयवस्तु नै उत्पत्तिको पुस्तक हुनेछ।