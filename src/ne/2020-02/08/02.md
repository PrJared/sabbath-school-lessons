---
title:  "आदिमा...."
date:  17/05/2020
---

`उत्पत्ति १:१मा अत्यन्तै गहिरो सत्य प्रकट गरिएको छ। त्यो के हो?`

अत्यन्तै गहिरो र भव्य तथा उच्च शब्दहरू उल्लेख गरेर बाइबल उघारिन्छ। शब्दहरू सरल छन् तर ती शब्दहरू एक एक गरेर होसियारीसाथ अध्ययन गरियो भने तिनमा नाप्नै नसकिने गहिराइहरू छन्। अझ भनौँ भने मानिसहरूको निम्ति  अत्यन्तै महान् र दार्शनिक तथा सोचनीय प्रश्नहरूको जवाफ ती शब्दहरूमा छन्। मानिसको हामी को हौँ, हामी यस संसारमा किन जन्मियौँ वा किन छौँ र हामी यस संसारमा कसरी आयौँ जस्ता गम्भीर प्रश्नहरूको जवाफ बाइबलको पहिलो वाक्यले दिन्छ।

विगतको निश्चित समयमा परमेश्वरले हामीलाई सृष्टि गर्नुभएकोले हाम्रो अस्तित्व हुन आएको हो। हामी हुँदै नभएको कुनै थोकबाट अचानक सृष्टि भएका होइनौँ। हामी लक्ष्यहीन वेकाम वा वेकारमा सृष्टि भएका पनि होइनौँ। हामी कुनै दिशाविहीन रूपमा जन्मेका पनि छैनौँ। वर्तमान विज्ञानको सध्दान्तले हाम्रो सुरुवाति अस्तित्वको मूल्य सिकाउँदैन। एक पटक परमेश्वरमा विश्वास गरेका तर पछि उहाँप्रतिको आस्था वा विश्वास गुमाएका चार्ल्स डार्विनले सिकाएका विकासवादी सिद्धान्त बाइबल बिपरीत छ। उनको शिक्षालाई बाइबलसँग तालमेल गराएर सिकाउन थालियो भने त्यो अनर्थ र हास्यास्पद हुन जान्छ।

परमेश्वरले हाम्रो सृष्टि एक निर्धारित समयमा गर्नुभएको थियो: "आदिमा वा सुरुमा।" यसको अर्थ आदि वा सुरुवात भन्दा पहिले नै परमेश्वरको अस्तित्व थियो। समयलाई सृष्टि गरिनुभन्दा पहिले परमेश्वर हुनुहुन्थ्यो। "बेलुकी र विहान" भनेर सृष्टि गरिएको दैनिक समय चक्रलाई देखाइएको थियो। महिना र वर्ष सूर्य र चन्द्रमासँग सम्बधित समय पनि तोकिएको थियो। सृष्टि एकदमै सुरुमा गरिएको थियो भनेर बाइबलका अन्य अंशहरूले पनि अनुमोदन र समर्थन गरेको छ। सुरुमा गरिएको सृष्टि पूर्ण र सिद्ध थियो भनेर विभिन्न ठाउँहरूमा बाइबलले आवाज उठाउँदछ। त्यसको अर्थ परमेश्वरको सृष्टिको काम र तरिकालाई बाइबलले निरन्तररूपमा दृढतासाथ व्यक्त गर्दछ (यूहन्ना १:१-३)।

`देहायका केही पदहरूमा कसको माध्यमबाट सृष्टिको कार्य सम्पन्न भएको थियो भनेर लेखिएको छ? त्यही सृष्टिकर्ता क्रूसमा मर्नुभयो सो विषयलाई आदरपूर्वक सोच्नुहोस्।अनि हेर्नुहोस्, यूहन्ना १:१-४ र हिब्रू १:१-३।`

येशूको माध्यमबाट सबै थोक सृष्टि भएका थिए भनेर बाइबलले सिकाउँदछ। यूहन्ना १:३ अनुसार सबै थोक उहाँबाट सृष्टि भएको थियो र उहाँ बिना कुनै थोक, बस्तु वा तत्वको सृष्टि भएन। येशूद्वारा नै समस्त संसार वा जगतको सृष्टि भएको थियो। सुरुदेखि सबैको उत्पत्ति वा स्रोत उहाँ नै हुनुभएकोले उहाँले जे सुरु गर्नुभयो त्यसको अन्त्य पनि उहाँले नै गर्नुहुनेछ भन्ने आशा हामीमा छ किनकि उहाँ नै "अल्फा र ओमेगा अर्थात आदि र अन्त हुनुहुन्छ (प्रकाश १:८, प्रकाश २२:१३)।

`यो सृष्टि जगतको कुनै अचानकको बिस्फोटबाट निस्किएको तत्वबाट बिकसित हुँदै बाँदरबाट मानिस हुन गएको हो भनेर विश्वास गर्नुको सट्टा (याद गर्नुहोस् बिकासवादी सिद्धान्तलाई स्वीकार्न पनि विश्वासै चाहिने रहेछ) परम पिता परमेश्वरले नै सृष्टि गर्नुभएको हो भन्ने ज्ञानलाई विश्वास गर्दा तपाईँको जीवनमा के भिन्नता हुन वा आउन सक्छ? यदि तपाईँले परमेश्वरको काममा विश्वास गर्नुभएन भने तपाईँ आफैप्रति र अरूलाई गर्ने व्यवहारमा कस्तो भिन्नता आउन सक्ला? (मानिस पशु नै हुन्, त्यसकारण उसलाई पशुसरह दमन गरेर व्यवहार गर्नुपर्छ भन्ने सिद्धान्त, दर्शन वा शिक्षा कहाँबाट आयो होला?-अनुवादकको जिज्ञासा)।`