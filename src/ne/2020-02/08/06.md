---
title:   सृष्टि, पतन र क्रुस
date:  21/05/2020
---

सिद्ध सृष्टि, मानिसको पतन, प्रतिज्ञा गरिएका मसीह र अन्तमा उद्धारलाई नचुँडिने डोरीले बाँधिएको विषयलाई बाइबलले देखाएको छ। ती मूल घट्नाहरू नै मानव जातिको निम्ति मुक्तिको आधार हुन्।

`परमेश्वरले आशिष दिनुभएको सिद्ध सृष्टि के भयो? हेर्नुहोस् देहायका पदहरू: उत्पत्ति १:३१, उत्पत्ति २:१५-१७ र उत्पत्ति ३:१-७` 

आफूले गर्नुभएको सृष्टि असलमात्र होइन "धेरै असल" (उत्पत्ति १:३१) भनेर परमेश्वरले खुशी व्यक्त गर्नुभएको थियो। "सृष्टिको काम अब सकियो...अदनको बगैँचा सौन्दर्यतामा फलेको थियो। आदम र हव्वा जीवनको रूखमा बिना रोकटोक जान पाउथे। यस उत्तम र सौन्दर्यमय सृष्टिमा कुनै पापको दाग र मृत्युको छायाँ थिएन।", एलेन जी ह्वाइट, पाट्रियार्क एण्ड प्रोफेटस्, पृ. ४७बाट रूपान्तरित। यदि मनाही गरेको रूखको फल खायौ भने तिमीहरू मर्नेछौ भनेर परमेश्वरले आदम र हव्वालाई सचेत गराउनुभएको थियो (उत्पत्ति २:१५,१७। याद गर्नुहोस् त्यसको नजिक नजाऊ भन्नुभएको थिएन तर त्यसको फलमात्र नखाऊ भनेर परमेश्वरले भन्नुभएको थियो। उहाँले त्यसको सामु नजानु र नछुनु भन्नुभएको थिएन-अनुवादकको जिज्ञासा)।

जब सर्परुपी शैतान हव्वासँग कुरा गर्न थाल्यो तब परमेश्वरले भन्नुभएको कुरालाई त्यसले चटक्कै काट्यो "तिमीहरू मर्नेछैनौ" (उत्पत् ३:४)। यदि तिमीले त्यो मनाही गरिएको फल खायौ भने तिमी महान् ज्ञान वा दर्शनहरूले सम्पन्न हुनेछौं र तिमी (उनीहरू) पनि परमेश्वर वा भगवान् जस्तै हुनेछ्यौं भनेर शैतानले भन्यो। र शैतानको त्यो छललाई हब्बाले विश्वास गरिन् र प्रलोभनमा परिन्।

`उत्पत्ति २:१५-१७मा परमेश्वरले व्यक्त गर्नुभएको वचनलाई पावलले कसरी समर्थन जनाउँछन्? धर्मलाईचाहीँ मान्ने तर विकासवादी सिद्धान्तलाई विश्वास गर्ने ? हेर्नुहोस्, रोमी ५:१२, रोमी ६:२३` 

बाइबलमा पहिला व्यक्त गरिएका धारणाहरू बाइबलका पछिल्ला लेखकहरूले व्यक्त गरेका धारणाहरूसँग मिल्नेमात्र होइन अझ थप ज्ञान उपलब्ध गरेको पाइन्छ। पापको बारेमा र मुक्तिको सौन्दर्यताको बारेमा व्यक्त गर्दै पावल भन्दछन्, "एक जना मानिसले गर्दा यस पृथ्वीमा पाप भित्रियो, पापद्वारा मृत्यु पनि भित्रियो। यसले गर्दा सबै मानिस मृत्युको पासोमा परे" (रोमी ५:१२)। तर विकासवादी सिद्धान्तले मानिसको उत्पत्ति हुनुभन्दा पहिले नै मृत्यु थियो भनेर सिकाउँछ। यो धारणा बाइबलले सिकाएको पापको सुरुवातसँग मेल खादैन। हाम्रो सट्टामा येशू क्रुसमा मर्नुभएको र मुक्तिको योजनाको धारणासँग विकासवादी सिद्धान्तले गम्भीररुपमा असहमति जनाउँछ। मृत्युको पापसँग कुनै सम्बन्ध छैन भन्दा पापको ज्याला मृत्यु हो भन्नुको अर्थ पनि हुँदैन (रोमी ६:२३) र हाम्रो पापको निम्ति येशूको मृत्युको कुनै औचित्य पनि रहदैन। त्यसकारण, सृष्टि, पतन र क्रुस यी तीन तत्व फुकाउन नसकिने गाँठो हुन्। अर्को शब्दमा भन्ने हो भने यी तीन धारणाहरू एक आपसमा नअलगिने गरि जोडिएका छन्। पहिलो आदम अन्तिम आदमसँग गाँसिएका छन्। (१ कोरन्थी १५:४५-४९ "४५ यसकारण यस्तो लेखिएको छ, “पहिलो मानिस आदम जीवित प्राणी भयो।” अन्तिम आदम जीवन दिने आत्मा भयो। ४६ पहिलोचाहिँ आत्मिक होइन, तर प्राकृतिक हो, र त्यसपछि चाहिँ आत्मिक हो। ४७ पहिलो मानिस माटोले बनिएको, पृथ्वीबाट हो। दोस्रो मानिस स्वर्गको हो। ४८ माटोले बनिएको मानिसजस्तो थियो, माटोले बनिएकाहरू पनि त्यस्तै हुन्छन्, र स्वर्गीय मानिस जस्तो छ, स्वर्गकाहरू पनि त्यस्तै हुन्छन्। ४९ जसरी हामीले माटोका मानिसको रूप धारण गरेका छौं, त्यसरी नै स्वर्गका  मानिसको रूप धारण गर्नेछौं।" यदि चार्ल्स डार्विन जस्ता जुतिसुकै धुरन्धर वैज्ञानिक वा दार्सनिकहरूले उमारेका विकासवादी सिद्धान्तसँग कुनै किसिमले सम्झौता गरियोभने त्यसले बाइबलले सिकाएका सत्यका मूल आधारलाई नै ध्वस्त पारिदिन्छ। विकासवादी सिद्धान्तले इसाई दर्शन वा शिक्षाको आधारशीला नै भत्काइ दिन्छ।