---
title:  राजा दाउद, राजा सोलोमन र राजतन्त्र
date:  31/05/2020
---

राजा दाउद र राजा सोलोमनको युगलाई इस्राएलको इतिहासमा स्वर्णयुगको रूपमा मानिन्छ। परमेश्वर र बाइबलप्रति आस्था नराख्ने कतिपयले त दाउद र सोलोमन केवल मनगडन्ते वा काल्पनिक राजाहरू हुन् भनेर दावी गर्दछन्। तिनीहरूको राज्य बाइबलले भने अनुसार प्रभावशाली थिएन भनेर तिनीहरू सिकाउँछन्। यो कुरा सत्य हो कि दाउदबिना इस्राएलको राजधानी यरुशलेम (२ शमूएल ५:६-१०) हुने थिएन। यदि राजा दाउद नै नभएको भए उनको छोरा राजा सोलमनले मन्दिरको निर्माण गर्ने थिएनन् (१ राजा ८:१७-२०) यदि दाउद नै थिएनन् भने उनको बंशवाट आउने भविष्यको मसीह (यर्मिया २३:५,६, प्रकाश २२-१६) पनि हुने थिएनन्। अनि इस्राएलको इतिहास एकदमै नयाँ तरिकाले लेख्नुपर्ने हुन्थ्यो। यद्यपि बाइबलमा लेखिएको इस्राएलको इतिहासले नै इस्राएलको पहिचान, चर्चमा यसको विशेष भूमिका र लक्ष्यलाई उघार्दछ।

`१ शमूएल १७ पढ्नुहोस्। यस विवरणमा इस्राएलीहरू युद्ध गरिरहेका बेलामा परमेश्वरले तिनीहरूको निम्ति कस्तो निर्णायत्मक विजय उपलब्ध गराउनुभयो सो बताइएको छ। यस विजयमा कसलाई प्रयोग गरिएको थियो? त्यो विजय कुन ठाउँमा हुन्छ?`

१ शमूएल १७:१-३ ले युद्धभूमि कस्तो भूभागमा थियो भनेर स्पष्टसँग देखाएको छ।  त्यहाँ वर्णन गरिएको ठाँउलाई अहिले खिर्बेट कियाफा भनेर चिनिन्छ। यस अध्यायमा वर्णन गरिएको पहाडहरूमा इस्राएलीहरूको फौजको सिबिर थियो। केही वर्ष पहिले त्यस ठाउँलाई खनेर हेर्दा त्यस भूमिमा एकदमै बलियो किल्ला भेटिएको थियो। त्यस किल्लाभित्र सहर थियो जुन सेनाहरूले रक्षा गर्दथे। त्यो सहर राजा सावल र दाउदको पालादेखि नै इस्राएलको उपत्यकामा देखिन्थ्यो। त्यहाँ त्यस बेलाका दुई वटा ठूला ठूला ढोकाहरू उत्खननमा भेटिएका थिए। पौराणिक इस्राएलका प्रायजसो सहरहरूमा एउटामात्र ढोका हुन्थ्यो। तर युद्धभूमिलाई शारिम (१ शमूएल १७:५२) भनेर नाउँ दिइएको कारण हिब्रू भाषामा दुई ढोकाहरू भएको ठाउँ भनेर कहलिएको हो भन्न सकिन्छ।

यस मामिलालाई हेर्ने हो भने बाइबलको इतिहासमा उल्लेख गरिएको पुरानो सहर सबभन्दा पहिले भेटिएको देखिन्छ। सन् २००८ र २०१३मा दुई शिलापत्र भेट्टाइएका थिए। ती शिलापत्रहरूमा हिब्रू भाषाको सबभन्दा पुरानो अक्षरहरू थिए भनेर विश्वास गरिन्छ। दोस्रो शिलापत्रमा इशाबालको नाउँ लेखिएको थियो जुन सावलका छोराहरूमध्येकै एक थिए (१ इतिहास ९:३९)।

सन् १९९३ मा पुरातत्वविदहरूले इस्राएलको उत्तरमा रहेको टेल डन सहर खनेर हेर्दा दुई अत्यन्तै उल्लेखनीय शिलालेख भेट्टाएका थिए। त्यो दमस्कसका राजा हाजेलले लेखेका थिए। त्यसमा "इस्राएलका राजा" र "दाउदको घराना"को राजामाथि आफूले विजय गरेको ऐतिहासिक अभिलेख अर्थात् शिलालेख लेखिएको थियो। दाउदको बंशलाई बाइबलमा त्यसै गरि वर्णन गरिएको छ। जसले गर्दा राजा दाउद इस्राएलको इतिहासमा थिए भन्ने सबुद प्रमाण पुरात्वविदहरूले पाएको देखिन्छ। बाइबल र इतिहास वीच विवाद छैन भन्ने प्रभावकारी प्रमाण यो पनि एक हो।

`कतिपय मानिसहरूले दावी गरे अनुसार राजा दाउदले बाइबलमा बताइए अनुसार इस्राएलमा शासन नगरेको भए वा उनको अस्तित्व नभएको भए हाम्रो विश्वास कस्तो हुने थियो होला? सोच्नुहोस्।`