---
title:  आस्था र विश्वास अनि इतिहास
date:  04/06/2020
---

हामी शुन्य संसारमा रहँदैनौँ वा एक्लै रहँदैनौँ। हामी जे गर्छौँ वा जे निर्णय गर्छौँ त्यसले हामीलाईमात्र होइन अरूलाई पनि प्रभाव पार्छ। त्यसरी नै इतिहासकालमा परमेश्वरका जनहरूले तिनीहरूलाईमात्र होइन तिनीहरूका भावि पीढीहरूलाई पनि प्रभाव पारेका थिए। इसाई जगतमा बाइबलको प्रख्यात अध्याय हिब्रू ११ लाई मानिन्छ। त्यसमा परमेश्वरप्रतिको आस्थाका वीर योध्दाहरूको वारेमा उल्लेख गरिएको छ। तिनीहरूको समय र अहिलेको समयमा रहेका येशूका विश्वासीहरूलाई धेरै जसोले कसरी प्रभाव पार्यो भनेर पावल संक्षिप्तरूपमा प्रस्तुत गर्दछन्।

`हिब्रू ११ अध्याय पढ्नुहोस्। पुरानो करार अर्थात् पुरानो समयका आस्थाका बीर तथा योध्दाहरूको वारेमा अध्ययन गरेर हामी के सिक्न सिक्छौँ?`

माथि उल्लेख गरिएका आस्थाका वीरहरूको विषयमा सोच्नुहोस्: हनौक, नोहा, अब्राहम, सारा, जोसेफ वा योसेफ, मोशा, राहाब, सामसन।

विश्वास भनेको केवल कसैमाथि वा कुनै थोकमा विश्वास गरेर वस्नुमात्र होइन तर विश्वासको प्रत्युत्तरमा कसरी सक्रिय भएर देखाउने भन्ने कुरा पनि आउँछ। (अर्थात् विश्वासले मानिसको जीवनशैलीमा प्रभाव पारेनभने त्यो विश्वासको कुनै अर्थ हुदैन)। परमेश्वरमाथिको विश्वास वा आस्था सक्रिय हुन्छ वा त्यसले काम गरेको हुन्छ। यसैलाई धार्मिकतामा गनिन्छ। ती विश्वासका बीर वा धरोहर व्यक्तिहरूमा भएको विश्वासले इतिहासलाई परिवर्तन गर्दछ। परमेश्वरको वचनमाथि भरपर्नु नै ती आस्थामा रहेका प्रत्येक व्यक्तिको क्रियाकलाप वा सक्रियताको आधार थियो।

परमेश्वरको वचनमाथि विश्वास गरेर नै नोहाले जहाज बनाएका थिए। परमेश्वरले जहाज बनाऊ भनेर अर्हाउँदा उनले आफ्नो अनुभव वा तर्कलाई अघि सारेर आनाकानी गरेनन्। त्यसबेला भन्दाअघि पृथ्वीमा कहिल्यै पनि पानी परेको थिएन। अनुभव र तर्कलाई अघि सार्ने हो भने जलप्रलय हुन्छ भन्ने कुरा नै त्यस परिस्थितिमा एकदमै मूर्खतापूर्ण थियो। तर नोहाले परमेश्वरको आज्ञा पालना गरे र मानव जाति बाचे। पहिला अब्राम नाउँ गरेका व्यक्तिलाई ऊर भन्ने सहरबाट निस्कन अर्हाउनुभएको थियो। त्यो सहर त्यस बेलाको संसारकै प्रख्यात सहर दक्षिणी मेसोपोटामियामा थियो। त्यो क्षेत्र त्यसबेलाको सभ्यतामा अग्र स्थानमा थियो। तर बिना प्रश्न परमेश्वरले जहाँ जाऊ भन्नुभयो त्यहाँ जान अब्राहम आफ्नो परिवारसहित त्यो सहरबाट निस्के। उनले पनि परमेश्वरकै वचन अनुसार काम गर्ने निर्णय गरेका थिए। मोशा त्यसबेलाको शक्तिशाली साम्राज्य इजिप्ट वा मिश्रदेशमा जन्मिएर राजाको दरवारमा हुर्केका थिए। त्यसबेलाको महान् साम्राज्यमा उनले राजा हुने अवसर पनि पाएका थिए। तर प्रतिज्ञा गरिएको देशमा परमेश्वरका जनहरूलाई लैजान पहिला उनी गोठाला भएर तालिम लिन राजी भएका थिए। जलिरहेको पोथ्राबाट आएको शक्तिशाली परमेश्वरको आवाजलाई उनले विश्वास गरेका थिए। बेश्या भनेर समाजबाट तिरस्कृत राहबले परमेश्वरको उद्धारलाई विश्वास गरेकी थिइन्। तिनले दुई गुप्तचरहरूलाई सुरक्षा दिइन् र उनकै बंशबाट येशूको जन्म भएको थियो। हामीले गरेको निर्णयले हाम्रोमात्र र वर्तमान समयका अनगिन्ति मानिसहरूमात्र पनि होइनन् तर हामीपछि आउने पीढीहरूलाई पनि कस्तो प्रभाव पार्छ भन्ने कुरामा हामी संवेदनशील हुनैपर्दछ।

`तपाईँको सामु पनि केहि त्यस्ता निर्णयहरू गर्नुपर्ने समय आइरहेका हुन सक्छन्। तपाईँ अब ती निर्णयहरू कसरी गर्नुहुन्छ ?`