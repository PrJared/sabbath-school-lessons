---
title:  सानो सिङ भनेर कसलाई औंल्याइएको हो?
date:  09/06/2020
---

शताब्दीयौँदेखि सुधारवादी इसाईहरू वा प्रोटेस्टेन्टहरूले दानिएल ७ र ८ मा उल्लेख गरिएको सानो सिङले रोमन क्याथोलिक चर्चलाई औंल्याउँछ भनेर दावी गरेका थिए। किन त?

`दानिएल ७:१-२५ र दानिएल ८:१-१३ पढ्नुहोस्। दुवै अध्यायले सानो सिङको चरित्र वा स्वभाव कसरी एउटै भएको देखाउँछ? ती चरित्रहरूलाई जानेर त्यो सिङ को हो भनेर हामीले कसरी पहिचान गर्ने?` 

दानिएल ७ र ८मा लेखिएको सानो सिङको विशेषता वा गुणहरू साझा भएको पाइन्छ। तिनीहरूमा समान सात खालका चरित्रहरू छन्: (१) दुवैले सिङको बारेमा वयान गर्दछ, (२) दुवै सिङहरू सताउने वा अत्याचार गर्ने शक्तिहरू हुन् (दानिएल ७:२१,२५, दानिएल ८:१०,२४), (३) दुवैले आफ्नो भाऊलाई उच्च पार्दछन् र परमेश्वरको विरुद्धमा बोल्दछन् (दानिएल ७:८,२०,२५, दानिएल ८:१०,११,२५), (४) दुवै सिङले परमेश्वरको जनहरूतिर लक्षित गरेको हुन्छ (दानिएल ७:२५, दानिएल ८:२४), (५) दुवै क्रियाकलापका पक्षहरू भविष्यवाणीको समय अनुसार सक्रिय भएको देखाउँछ (दानिएल ७:२५,२६, दानिएल ८:१७,१९), (६) दुवै सिङको शक्ति युगको अन्तसम्मै चलेको देखाउँछ (दानिएल ७:२५,२६, दानिएल ८:२५) र (७) दुवै शक्तिलाई अलौकिक ढङ्ग वा अपार शक्तिले नाश गर्दछ (दानिएल ७:११,२६, दानिएल ८:२५)।

पहिलो राज्य बेबिलोन (दानिएल २:३८), दोस्रो राज्य मिडपर्सिया (दानिएल ८:२०) र तेस्रो राज्य ग्रीस (दानिएल ८:२१) हो भनेर इतिहासले प्रमाणित गरेको छ। ती सबै विश्व साम्राज्यपछि रोमको साम्राज्यको उदय हुने कुरा इतिहास साक्षी छ।

दानिएल २ मा उल्लेख गरिएको शालिकको खुट्टाहरू फलामका हुन् र त्यसले रोमलाई औँल्याउँछ र पाइताला फलाम र माटोको हुनुको अर्थ त्यो रोमी राज्यको शक्तिको भाग युगको अन्तसम्म निरन्तररूपमा फैलिरहने कुरालाई देखाउँछ। दानिएल ७ को सानो सिङ चौथो पशुबाट निस्केको हुन्छ र त्यस चौथो पशुसँग त्यस सिङको भाग रहिरहन्छ।

कुन शक्ति रोमबाट निस्केर राजनैतिक र धार्मिक प्रभाव पार्दै १२६० वर्षसम्म रह्यो त (दानिएल ७:२५)? केवल एक शक्तिमात्र इतिहास र भविष्यवाणीमा त्यसको बारेमा ठ्याक्क मिल्छ, त्यो हो रोमको पोपतन्त्र जसले इसाई धर्मलाई आफ्नो कब्जामा राखेको थियो।  युरोपको १० जङ्गली जातिहरूको बिचबाट पोपतन्त्रको उदय भएको थियो अनि तीन वटा जाति वा शक्तिहरूलाई त्यसले उखेलेको थियो (दानिएल ७:२४)। पोपको धार्मिक शक्ति पहिलाका शक्तिहरूको भन्दा फरक थियो (दानिएल ७:२४)। यसले अरू जातिहरूको तुलनामा भिन्नै भएको देखाउँछ। पोपतन्त्रले स्वर्गको उच्च परमेश्वरको विरुद्धमा अनेकौँ ठूला ठूला शब्दहरू बोल्दछ (दानिएल ७:२५) र आफूलाई सेनाहरूका राजकुमारभन्दा उच्च पार्दछ (दानिएल ८:११)। त्यसको अर्थ त्यो पोपको शक्तिले यस संसारमा येशूको भूमिकालाई आक्रमण गरेर पोप नै यस संसारको येशू हो भनेर उहाँको अधिकार आफ्नो हातमा लिन खोज्छ। त्यस इसाई नाउँ धारण गरेको पोपको धार्मिक शासनको अधीनमा नबस्ने महान् उच्चका सन्तहरूलाई त्यसले यातना दिनेछ भनेर गरिएको भविष्यवाणी पूरा भएको थियो (दानिएल ७:२५)। त्यही शक्तिले ताराको दल अर्थात् परमेश्वरको भक्तहरूलाई यातना दिएको थियो। सुधारवादी आन्दोलनको समयमा अनगिन्ती सुधारवादी वा प्रोटेस्टेन्ट इसाई अर्थात् पोप होइन बाइबललाईमात्र मान्ने येशूका भक्तहरूको पोपीय शासनले आमहत्या गरेको थियो। पोपले नै समय र व्यवस्थालाई परिवर्तन गर्नेछ भन्ने भविष्यवाणीलाई पूरा गरेको थियो (दानिएल ७:२५)।  दश आज्ञाको दोस्रो आज्ञा पोपले हटाएको थियो भने हप्ताको सातौं दिन शनिबारलाई विश्रामको दिनलाई निलम्बन गरेर आइतबारलाई नै साबथ मान्ने नीति पोपले नै लादेको थियो।

`दानिएल २, दानिएल ७ र दानिएल ८ अनुसार ग्रीसपछि एक राज्यको उदय हुनेछ जो युगको अन्तसम्म रहिरहनेछ। रोमको पोपतन्त्र वा रोमन क्याथोलिक चर्च भन्दा त्यो अर्को शक्ति के होला? राजनैतिक वा धार्मिक कुरामा जे वहस चलेतापनि तीन स्वर्गदूतका सन्देशहरूमा वर्तमान वा समयसापेक्ष सत्य समावेश भएको छ भन्ने कुरा हामीले कसरी बुझ्नुपर्छ?`