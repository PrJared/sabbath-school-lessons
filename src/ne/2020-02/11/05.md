---
title:  छानबिन वा खोजतलासको न्याय
date:  10/06/2020
---

बाइबलमा लेखिएका विभिन्न साम्राज्य र पोपतन्त्रको बारेमा लेखिएका भविष्यवाणीको रुपरेखालाई इतिहासको आँखाले हेर्ने प्रोटेस्टेन्ट वा सुधारवादी इसाईहरूको सहमतिलाई हामी यस अध्यायमा हेरिरहेकाछौँ। तर पन्ध्रौं शताब्दीमा भएको सुधारवादी आन्दोलन पछि बाइबलको भविष्यवाणीको बारेमा अझै जानकारी आवश्यक थियो। १८औं शताब्दीमा विलियम मिलर भन्ने एक किसानी प्रचारकले येशूको आगमन हुनेछ भनेर सिकाउँदा धेरै मानिसहरूले उनमाथि विश्वास गरेर उनले चलाएका अभियानमा सहभागी भएका थिए। त्यसैबेला २३०० दिनको वा वर्षको भविष्यवाणी र छानबिनको न्यायको बारेमा बाइबलमा खोजअनसुन्धान गरि येशूका भक्तहरूले अध्ययन गरेका थिए।

देहायको तालिका हेर्नुहोस्:

|दानिएल ७|दानिएल ८|
|---|---|
|बेबिलोन (सिंह)|-|
|मिडपर्सिया (भालु)|मिडपर्सिया (भेडा)|
|ग्रीस (चितुवा)|ग्रीस (बाख्रा)|
|मूर्तिपूजा गर्ने रोम (चौथो पशु)|मूर्ति पूजा गर्ने रोम (जसको सिङ पृथ्वीको सतहमा चलाउँछ)|
|इसाई धर्मका भगवान मानिने रोमको पोपीय शासन (सानो सिङ)|इसाई धर्मका भगवान मानिने रोमको पोपीय शासन (सिङ उँभोतिर छेड्छ)|

`देहायका पदहरूले स्वर्गको बारेमा कस्तो चित्रण गरेको देखाइएको छ? हेर्नुहोस्, दानिएल ७:८-१४, र दानिएल ८:१३-१४,२६`

युरोपको मध्यकालीन युगमा हजारौँ हजार इसाईहरूलाई धर्मकै नाउँमा रोमनक्याथोलिक चर्चले यातना दिएको थियो र मारेको थियो। त्यसपछि सन् १७९८ मा फ्रान्सको सम्राट नेपोलियन बोनापार्टको सेनापति बर्थियरले पोपलाई पक्रे र झ्यालखानामा हालिदिए (प्रकाश १३:३)। दानिएल ७ र ८ ले न्यायको बारेमा चर्चा गर्दछ। त्यो न्याय स्वर्गमा गरिने थियो जहाँ अदालत बसेको थियो (दानिएल ७:१०) र मानिसको पुत्र जस्तै एक जना स्वर्गका बादलहरूबाट आउनुभयो र प्राचीनकहाँ उपस्थित हुनुभयो। (दानिएल ७:१३)।यो अदालतको दृश्य सन् १७९८ पछि देखिएको थियो र येशूको दोस्रो आगमनभन्दा पहिले।

दानिएल ७ मा लेखिएको न्यायको दृश्य वा अदालतको दृश्य दानिएल ८:१४मा लेखिएको पवित्र मन्दिरको शुद्धीकरण वा पुन:अर्पणसँग मिल्दछ। ती दुवै अध्यायहरूले एउटै कुरोको चर्चा गरेको पाइन्छ। दानिएल ८:१४ ले पवित्र मन्दिरको शुद्धीकरण वा पुन:अर्पणको समयलाई औल्याउँछ। यो वाक्य पृथ्वीको मन्दिरमा हुने प्रायश्चितको दिनलाई जनाउने शब्दसँग मिल्दछ। २३०० बेलुकी र बिहान वा दिनलाई प्रायश्चितको दिन भनेर इङ्गित गर्दछ। तर भविष्यवाणी भएको हुनाले एक दिनको अर्थ एक वर्षको हिसाबले त्यो २३०० वर्ष हुन आउँछ।

२३०० वर्षको सुरू दानिएल ९:२४ले औंल्याउँछ। त्यसमा ७० हप्ता वा ४९० वर्षको भविष्यवाणी त्यस २३०० वर्षबाटै काटिएको वा अलग गरिएको थियो। जुन दानिएलले दिँउसोको स्वप्नदर्शनमा देखेका थिए (दानिएल ९:२४)। बाइबलका धेरै विद्वानहरूले दानिएल ८:१४मा उल्लेखित २३०० दिन वा वर्षको भविष्यवाणी र दानिएल ९:२४-२७ले औँल्याएको ७० हप्ता वा ४९० वर्षको भविष्यवाणी एउटै भविष्यवाणीको दुई भाग हो भनेर ठिकसँग हेरेका छन्। ७० हप्ताको भविष्यवाणीमा दानिएल ९:२५ले त्यो भविष्यवाणीको समय कहाँदेखि सुरू भयो भन्ने बताउँदछ। यहाँ भनिएको छ " “यो जान र बुझ, यरूशलेमको पुनर्स्थापना र पुनर्निर्माण गर्न यो आदेश जारी गरिएको समयदेखि अभिषिक्त जन, अर्थात् एक शासक नआउञ्जेलसम्म सात ‘सातहरू’ र बयसट्ठी ‘सातहरू’ हुनेछन्।" यो घट्नाको मिति राजा आर्तसास्तको सातौं वर्षमा भएको थियो जुनबेला उनले यरुशलेमको निर्माण गर्न आदेश दिएका थिए (एज्रा ७:७) अर्थात् ई.पू. ४५७। २३०० वर्षलाई अगाडि गन्दै जाँदा हामी सन् १८४४मा आइपुग्छौँ जुन सन्१७९८ पछि र येशूको दोस्रो आमगन पहिले भएको थियो। त्यस बेला येशू स्वर्गमा रहेको महापवित्र स्थानमा पस्नुहुन्छ र उहाँ धर्मीहरूको निम्ति प्रार्थना गर्ने काम सुरू गर्नुहुन्छ। यसैलाई स्वर्गको मन्दिरको पुन:अर्पण वा शुद्धीकरण भनिन्छ। यसको बारेमा उपसंहारमा दिइएको छ।