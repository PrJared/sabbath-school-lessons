---
title:  पुस्तकहरू र तिनका सन्देशहरू
date:  14/05/2020
---

बाइबललाई पुस्तकै पुस्तकले भरिएको धार्मिक पुस्तकालय भने पनि हुन्छ। यसमा परमेश्वरको प्रेरणाद्वारा लेखिएका ६६ वटा पुस्तकहरू समावेश भएका छन्। बाइबलका पुस्तकहरू विभिन्न लक्ष्यको निम्ति फरक फरक परिवेशमा लेखिएका थिए। कुनै पुस्तकहरू भविष्यवाणीका सन्देशहरू दिन लेखिएका हुन् भने कुनै सङ्कलन गरेर लेखिएका छन् जस्तै भजन र हितोपदेशका पुस्तकहरू। बाइबलमा ऐतिहासिक पुस्तकहरू पनि छन् जस्तै १ र २ राजा, १ र २ शमूएल, न्यायकर्ता र येशूको जीवनी भएका चार पुस्तकहरू। अनि येशूलाई विश्वास गर्नेहरूको आस्थालाई बलियो पार्न र आत्मिक ज्ञान बढाउन पावल र अन्य लेखकले लेखेका विभिन्न पत्रहरू जुन चर्चहरूमा पढेर सुनाउने अपेक्षाकासाथ लेखिएको थियो।

जब बाइबलका पुस्तकहरूको अर्थ वा सन्देशलाई हामी बुझ्ने प्रयास गर्दछौँ तब ती पुस्तक कुन परिवेशमा लेखिएका हुन् त्यस वारेमा पनि जान्नु जरुरी छ। बाइबलका धेरै पुस्तकहरूमा किटान गरेर लेखकहरूको नाउँ दिइएको छ। बाइबलका प्रथम पाँच पुस्तकहरूको लेखक मोशा हुन् भनेर चिनाइएको छ (यहोशू ८:३१,३२, १ राजा २:३, २ राजा १४:६, २ राजा २१:८, एज्रा ६:१८, नेहमिया १३:१, दानिएल ९:११-१३, मलाकी ४:४)। यो धारणा येशू (मर्कूस १२:२६, यूहन्ना ५:४६, ४७ यूहन्ना ७:१९) र प्रेरितहरूले (प्रेरित ३:२२, रोमी १०:५) स्वीकारेका छन्। अरू कुनै कुनै पुस्तकहरूमा लेखकहरूको पहिचान गरिएको छैन। जस्तै एस्थर, रुथ, इतिहास र शमूएलका पुस्तकहरूका लेखकहरू यी नै हुन् भनेर किटान गरिएको छैन।

`मोशाले नै उत्पत्तिको पुस्तक लेखेका हुन् भन्ने कुरा कतिको महत्त्वपूर्ण छ भनेर देहायका पदहरूले कसरी देखाउँछ? हेर्नुहोस् उत्पत्ति १५:१-५ र उत्पत्ति २२:१५-१८।` 

प्रस्थानको पुस्तकपछि मोशाले उत्पत्तिदेखि व्यवस्था सम्मको पुस्तक लेखेका थिए। सृष्टिदेखि पूर्खा अब्राहमको समयसम्म परमेश्वरको काम देखाउने ऐतिहासिक आधार भएकोले   प्रस्थानको पुस्तकभन्दा अगाडि उत्पत्तिको पुस्तक लेखिएको हो भन्ने तर्क मनासिव नै देखिन्छ।

"वर्षौँसम्म मोशा एकान्त ठाउँहरूमा भेंडा चराइ हिड्थे। त्यसबेला उनी आफ्ना मानिसहरूको नाजुक अवस्थाप्रति चिन्तित भएका थिए। आफ्ना बंश चुनिएकाहरू कसरी बंश हुनेहुन् भनेर उनका पूर्खाहरूले परमेश्वरसँगको सम्बन्धको बारेमा सोचिरहेका थिए। परमेश्वरले उनका पूर्खाहरूलाई दिनुभएको प्रतिज्ञा वा करारको विषयमा पनि उनले सोचिरहेका थिए। दिन रात इस्राएलीहरूको निम्ति उनले गरेका प्रार्थनाहरू स्वर्गमा पुगिरहेका थिए। उनको वरिपरि स्वर्गदूतका ज्योतिले घेरिरहेको हुन्थ्यो। त्यहीँ नै उनले पवित्र आत्माको अगुवाई र प्रेरणाद्वारा उत्पत्तिको पुस्तक लेखेका थिए।"-एलेन जी ह्वाइट, पाट्रियार्क एण्ड प्रोफेटस्, पृ. २५१बाट रूपान्तरित।

उत्पत्तिको पुस्तकले यस संसारमा हाम्रो सृष्टिमात्र होइन मुक्तिको योजनाको बारेमा पनि बताउँदछ। पतित मानव जातिलाई परमेश्वरले कसरी उद्धार गर्नुहुनेछ भनेर उत्पत्तिको पुस्तकले प्रकट गरेको छ। जब परमेश्वरले अब्राहमसँग करार बाँध्नुभयो तब त्यो योजना अझ वास्तविक हुन पुगेको थियो। अब्राहमको सन्तानबाट नै समुद्रका वालुवा जतिकै र आकाशका ताराहरू जतिकै गन्नै नसकिने जाति खडा गरेर महान् राज्य स्थापना गर्ने आफ्नो प्रतिज्ञा अब्राहमलाई परमेश्वरले सुनाउनुभएको थियो (उत्पत्ति २२:१७)।

`अरू के कस्ता महान् र सत्य आत्मज्ञानहरू हामीलाई उत्पत्तिको पुस्तकमा सिकाइएको छ? यदि उत्पत्तिको पुस्तक नभएको भए ती ज्ञानहरू हामीलाई थाहा हुँदैनथ्यो होला। त्यसैले हाम्रो आस्थाको निम्ति परमेश्वरको वचन कत्तिको महत्त्वपूर्ण वा नभइ नहुने सामग्री हो भनेर त्यसले हामीलाई कसरी सिकाउँछ?`