---
title:  सन्दर्भ वा परिवेश अनुकुल लेखिएका पदहरू
date:  13/05/2020
---

हामी बाइबलको शब्द वा पदलाई उच्चारण गर्दछौँ, सुन्छौँ र सुनाउछौँ तर कुन परिवेश वा सन्दर्भमा ती पदहरू लेखिएका हुन् सो कुरा पनि थाहा पाउनु जरुरी छ। हामी बाइबलको कुनै पनि पद, शब्द वा वाक्यलाई लिएर यो सर्वसत्य वचन हो भनेर निष्कर्षमा ल्याउँदैनौँ। कुनै पनि वाक्यमा लेखिएको शब्द कुन सन्दर्भमा त्यो शब्द लेखिएको हो त भन्ने कुरा त्यही वाक्यबाट थाहा पाउनु जरुरी हुन्छ। अनि त्यस वाक्य, पद वा शब्द कुन परिवेशमा वा सन्दर्भमा आएको हो सो थाहाँ पाउनुपर्दछ। प्रथमत: लेख वा अध्यायको कुन भागहरूबाट त्यो शब्द वा वाक्य निकालिएको हो भनेर त्यो वाक्य वा शब्दलाई फराकिलो ढंगले हेर्नुपर्दछ। एउटा शब्द वा वाक्यलाई लिएर यो नै परमेश्वरको वचन हो यसैलाई पालना गर्नुपर्छ भनेर जिद्दी गर्नु मनासिव हुँदैन। यदि कुन सन्दर्भ वा परिवेशमा त्यो शब्द वा वाक्य आएको हो त्यसप्रतिको ज्ञान भएन भने बाइबलको वचनलाई नै गलत अर्थमा अर्थ्याउने अवस्था सिर्जना हुन सक्छ। जसले गर्दा परमेश्वरले के भन्न चाहनुभएको हो सो नै मानिसहरूले नबुझ्न सक्छन्।

`हिब्रू भाषाले "मानिस"लाई "आदम" भनेर सम्बोधन वा व्याख्या गर्दछ। देहायका विभिन्न पदहरू र परिवेशमा आदम भन्ने शब्दलाई कसरी बुझाइएको छ? हेर्नुहोस्, उत्पत्ति १:२७, उत्पत्ति २:७, २:१५-२३।` 

उत्पत्ति १:२७मा बारा अर्थात् मानिसलाई सृष्टि गरिएको शब्द दोहोरिएको हामीले हेर्यौँ। अब मानिस शब्दवाट केवल पुरुष जातिमात्र नभएर दुवै नर र नारीलाई सम्बोधन गरिन्छ भनेर बाइबलको सन्दर्भमा हामीले पढ्यौं। त्यसकारण हिब्रू शब्द “आदम”द्वारा प्राय: मानव जातिलाई सम्बोधन गरिएको हो भनेर बुझ्नु जरुरी छ।

तर उत्पत्ति २:७ले त्यही शब्द “आदम” जमिनको माटोबाट आकार दिएर बनाइएको आदम हो भनेर उल्लेख गर्दछ (हिब्रू भाषामा आडमाह admaha छ  यसमा शब्दको ख्याल गर्नु जरुरी छ)। यहाँ, आदम त केवल पुरुष वा नरमात्रै भएको देखाइएको छ। हव्वाचाहीँ पछिमात्र सृष्टि गरिएको तर आदमलाईभन्दा भिन्नै तरिकाले सृष्टि गरिएको हो भन्ने कुरालाई ख्याल गर्नुपर्दछ। यस प्रकारले दुई अध्यायको सन्दर्भमा एउटा अंशमा आदमलाई मानव जाति वा नर र नारी भनेर सम्बोधन गरिएको छ (उत्पत्ति १:२७) भने अर्को पुरुष आदमलाईमात्र व्यक्तिगत नाउँ दिएर सम्बोधन गरिएको छ (उत्पत्ति २:७)। बंशावलीमा आदमको नाउँ छुट्टै उल्लेख गरेर उनको व्यक्तिगत पहिचान दिइएको छ (उत्पत्ति ५:१-५, १ इतिहास १:१, लूका ३:३८)। पछि येशूलाई पनि पावलले "दोस्रो आदम" (रोमी ५:१२-१४) भनेर सम्बोधन गर्दा येशू दोस्रो आदम हुन पुग्नुभएको थियो।

जसरी विशेष परिवेशमा आदम भन्ने शब्द लेखिएको छ त्यस्तै सृष्टिको महान् परिप्रेक्षमा “आदम”लाई आदम र हव्वा भनेर सम्बोधन गरिएको पनि थाहा पाउनु जरुरी छ। यो उत्पत्ति १ र २मा पाइन्छ। त्यही कुरोलाई हामीले ठूलो पारा वा फराकिलो दृष्टिकोणले हेर्नुपर्छ भनेर भन्दछौँ। ठूलो पारा वा फराकिलो दृष्टिकोणले एउटै शब्द, अंश वा वाक्यलाई हेर्दा त्यो शब्द, वाक्य वा अंशको विषयबस्तुले विकसित अर्थलाई व्याख्या गरेर हामीलाई बुझाउन खोजेको हुन्छ। कतिपय समयमा उत्पत्ति २:४-२५लाई सृष्टिको दोस्रो विवरण भनेर मानिन्छ। फरक पाराले लेखिएको विवरण हो तर फरक सृष्टिको विवरणचाहीँ होइन। दुवै विवरणमा मानिसको खास सृष्टि कसरी भएको हो भनेर देखाइएको छ।

`चाहे पुरुष होस् वा नारी ती दुवै परमेश्वरका सृष्टि हुन् भनेर हामीलाई बाइबलमा देखाइएको छ। यस परिप्रेक्षमा कतिपय दार्शनिक, वैज्ञानिक वा संसारका बुद्धिमानी भनेर कहलाइने (१ कोरन्थी १:२०) ज्ञानी मानिसहरूको "मानिस पशु हो। यसको सृष्टि अचानक सुक्ष्म तत्वबाट बिकसित हुँदै बाँदरबाट मानिस हुन पुगेको हो" भनेर सिकाउने वा धारणा दिने कुरा परमेश्वर र बाइबलको सामु कतिको मूर्खतापूर्ण रहेछ भनेर हामीले कसरी बुझ्ने?`