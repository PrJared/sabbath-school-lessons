---
title:  येशू र सम्पूर्ण बाइबल
date:  14/04/2020
---

`सुसमाचारको बारेमा सिकाउन धर्मशास्त्रलाई येशूले कसरी प्रयोग गर्नुभयो? हेर्नुहोस्, लूका २४`

येशू ख्रीष्टको मृत्युपछि चेलाहरू अत्यन्तै अलमलमा परेका थिए र तिनीहरूको दिमाग नै भद्रगोल भएको थियो। तिनीहरूमा येशूप्रति शङ्काहरू पनि उब्जन थालेका थिए। येशूले आफूलाई मार्न किन सुम्पिदिनुभयो? त्यसको अर्थ के हो? यस लूका २४ अध्यायमा येशू दुई पल्ट देखा पर्नुभएको थियो। प्रथम पल्ट इम्माइयुसको बाटो हुँदै गएका दुई जना चेलाहरूकहाँ देखा पर्नुभएको थियो भने दोस्रो पल्ट चेलाहरू के गर्ने के नगर्ने भनेर अलमलमा परेर जम्मा भइरहेको बेलामा। चेलाहरूसँगको प्रत्यक्ष भेटघाटमा येशूले तिनीहरूलाई कसरी पुरानो करारमा आफ्नो बारेमा उल्लेख गरिएका भविष्यवाणीहरू पूरा भएका थिए भनेर व्याख्या गर्नुभएको थियो: "मोशा र सबै भविष्यवक्ताहरूदेखि सुरु गरेर धर्मशास्त्रमा आफ्नो बारेमा लेखिएका कुराहरूको अर्थ तिनीहरूलाई बताउनुभएको थियो" (लूका २४:२७ रूपान्तरित)।

फेरि लूका २४:४४,४५मा उहाँले भन्नुभएको थियो "यी मेरा वचनहरू हुन्...मेरो बारेमा मोशाको व्यवस्थामा र अगमवक्ताहरूको लेखहरूमा र भजनमा लेखिएका सबै कुरा पूरा हुन आवश्यक थियो" (रूपान्तरित)। अनि "तिनीहरूले धर्मशास्त्र बुझ्न सकून् भनेर उहाँले तिनीहरूको दिमाग खोलिदिनुभएको थियो" (रूपान्तरित)।

विशेष गरेर लूका २४:२७ मा औँल्याइएको वाक्यमा ध्यान दिनुहोस् जसमा लेखिएको छ "सबै धर्मशास्त्रहरूमा।" कुन धर्मशास्त्र भन्दा मोशाको व्यवस्था, अगमवक्ता र भजनहरूमा भनेर दोस्रो अंशलाई जोड दिएर उहाँले भन्नुभयो (लूका २४:४४ रूपान्तरित)। यसले यो स्पष्टरूपमा बताउछ कि येशूले नै जानकारी दिनुभयो वचन देहधारी हुनुभयो (यूहन्ना १:१-३,१४) र सयौँ वर्ष अघि आफ्नो बारेमा गरिएको भविष्यवाणी पूरा भएको आधिकारिक स्रोत पुरानो करार नै हो भनेर उहाँले व्याख्या गर्नुभएको थियो। धर्मशास्त्रको सम्पूर्णतालाई औँल्याउनुभएर आफ्नै अनुकरणीय उदाहरणद्वारा त्यसको आधिकारिक प्रतिष्ठालाई येशूले जोगाउनुभएको थियो। जब चेलाहरू सुसमाचार सुनाउन संसारभरि फैलिन्छन् तब तिनीहरूले पनि नयाँ विश्वासीहरूलाई धर्मशास्त्र नै व्याख्या गरेर सुसमाचारको ज्ञान र शक्तिलाई सम्झाएर सिकाउनुपर्दछ।

मत्ती २८:१८-२०मा येशूले भन्नुभएको वचन पनि ख्याल गर्नुहोस्। उहाँले तत्कालीन आफ्ना चेलाहरूलाई (र आज हामीलाई पनि) भन्नुभएको थियो "स्वर्ग र पृथ्वीका सबै अधिकार मलाई दिइएको छ" (रूपान्तरित)। तर त्यो अधिकारको आधिकारिकताको जग उहाँको पिता र सबै त्रीएक परमेश्वरमा नै निहित छ। उहाँले भन्नुभयो, "त्यसकारण सारा देशहरूमा जाऊ र सबै देशका मानिसहरूलाई चेला बनाऊ, तिनीहरूलाई पिता,पुत्र र पवित्र आत्माको नाउँमा बप्तिस्मा देऊ" (रूपान्तरित)। अनि उहाँले मूल अंश थप्नुभयो "मैले तिमीहरूलाई आदेश दिएका सबै कुराहरू पालन गर्न तिनीहरूलाई सिकाऊ" (रूपान्तरित)। येशूले के सिकाउनुभयो र ती सिकाइहरूको पालना गर्न आदेश दिनुभयो त? उहाँका शिक्षादीक्षा सबै धर्मशास्त्र बाइबलमै आधारित थिए। परमेश्वरको वचनमा लेखिएका आधिकारिक भविष्यवाणी पूरा गर्न उहाँ आउनुभयो। धर्मशास्त्रका भविष्यवाणीहरूलाई पूरा गर्न उहाँले आफूलाई उहाँका पितासमक्ष सुम्पनुभएको थियो।

`यदि येशूले नै सबै धर्मशास्त्रलाई स्वीकार गर्नुभयो भने हामीले पनि त्यही किन नगर्ने? फेरि, धर्मशास्त्र बाइबलमा लेखिएका कतिपय कुराहरू वर्तमान संसारमा व्यवहारिक नभएतापनि त्यसको आधिकारिकतालाई स्वीकार गर्न हामीले कसरी सिक्ने? सोच्नुहोस्।`