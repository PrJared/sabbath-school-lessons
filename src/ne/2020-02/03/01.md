---
title: बाइबलप्रति येशू र प्रेरितहरुको दृष्टिकोण
date:  11/04/2020
---

### यस अध्यायका मूल पदहरू
मत्ती ४:१-११, मत्ती २२:३७-४०, लूका २४:१३-३५, ४४, ४५, लूका ४:२५-२७ र प्रेरित ४:२४-२६।

> <p>यस अध्यायको मूल सार पद</p>
> "अनि उहाँले जवाफ दिएर भन्नुभयो 'यो लेखिएको छ "मानिस रोटीलेमात्र बाँच्दैन, तर परमेश्वरको मुखारबाट निस्केका प्रत्येक वचनले बाँच्दछ"'" (मत्ती ४:४ रूपान्तरित)।

बर्तमान युगमा दुर्भाग्यवस बाइबललाई कतिपय मानवीय सोच वा दर्शनहरूको चस्माले हेरेर यसको स्वामित्व र प्रेरणाप्रति विभिन्न प्रश्नहरू उठाउँदै व्याख्या गरेको पाइन्छ।  पुरानो जमानाका मानिसहरूले त्यसबेलाको सभ्यताको निम्ति सोचेर लेखिएको सामग्री वर्तमान युगमा न त त्यसलाई बुझ्न सकिन्छ न त त्यसको सान्दर्भिकता वा अर्थ नै छ भनेर कतिपयले दोषपूर्ण चस्माले बाइबललाई हेर्दछन्। अझ भन्नुपर्दा बाइबलमा निहित अलौकिक तत्व वा परमेश्वरको सक्रियतालाई न्यूनस्तरमा झार्दछन् वा त्यसको अस्तित्वलाई नै अस्वीकार गर्दै मानिसप्रति परमेश्वरको दृष्टिकोण के छ भनेर बुझ्न खोज्नुको सट्टा परमेश्वरप्रति मानिसको दृष्टिकोण के छ भनेर देखाउने बाइबल एक दस्तावेज वा सामग्री हो भनेर बाइबलका आलोचकहरू हल्ला मच्चाउँछन्। मानिस सुक्ष्म जीवहुँदै बाँदरबाट उब्जिएको हो भनेर दार्विन जस्ता कठित वैज्ञानिकहरूले र आधुनिक दर्शनले वा बुज्रुकहरूले सिकाउनेभएकोले बाइबलको उपादेयता र महत्त्वलाई प्रायजसो पन्छाएको पाइन्छ।

तर हामीहरू सेभेन्थ-डे एडभेन्टिस्ट भएको हैसियतले ती धारणाहरूलाई ठाडै अस्वीकार गर्दछौँ। बरु नयाँ करारलाई परमेश्वरको प्रेरणाद्वारा हेरिएर येशू र चेलाहरूले समग्र धर्मशास्त्रलाई कसरी बुझेका थिए भनेर हामी हेर्न सक्दछौँ। त्यसबेला  बाइबलको नाउँमा पुरानो करारमात्रै थियो। पुरानो करारमा उल्लेख गरिएका मानिसहरू, स्थान र घट्नाहरूलाई तिनीहरूले कसरी हेरेका थिए वा तत्कालीन मानव जीवनमा तिनीहरूको सम्बन्ध के थियो भनेर तिनीहरूले सिकाए? बाइबल सम्बन्धी तिनीहरूको धारणा कस्तो थियो र बाइबललाई तिनीहरूले गर्ने व्याख्याको तरिका कस्तो थियो? परमेश्वरलाई विश्वास नगर्ने वा उहाँबाट प्रेरित नभएका बुद्धिजिवि र परमेश्वरको वचनप्रति शङ्का र वादविवाद गर्नेहरूले बाइबलप्रति गलत धारणा उब्जाए पनि त्यसको बिपरीत येशू र चेलाहरूले बाइबल वा पुरानो करारलाई कुन तरिकाले बुझेका थिए सो हामी यस अध्यायमा छलफल गर्नेछौँ।