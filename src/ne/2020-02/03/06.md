---
title:   प्रेरितहरू र बाइबल
date:  16/04/2020
---

जुन तरिकाले बाइबललाई येशूले हेर्नुभयो त्यही तरिकाले नयाँ करारका लेखकहरूले पनि हेर्दछन्। शिक्षादीक्षा, आदर्श चरित्र वा नैतिक मूल्यमान्यता र भविष्यवाणी पूरा हुने कुरामा पुरानो करारलाई नै परमेश्वरको वचन भनेर आधिकारिक मान्यता तिनीहरूले दिएका थिए। बाइबलको आधिकारिकता र त्यसको प्रमाणिकरणलाई ती लेखकहरूले कहीँ पनि, कहिल्यै पनि र कुनै तरिकाले चुनौति दिएको देखिदैन।  बाइबलको कुनै भागलाई पनि तिनीहरूले अबमूल्यन गरेको पाइदैन।

`नयाँ करारका प्रेरित वा लेखकहरूले पुरानो करार वा परमेश्वरको वचनको आधिकारिक मान्यतालाई कसरी बुझे भनेर देहायका पदहरूले हामीलाई कसरी देखाउँछ?  प्रेरित १३:२६-४१, रोमी ९:१४-१८, र गलाती ३:६-८।` 

परमेश्वरको आवाजसँग पवित्र धर्मशास्त्र कतिसम्म सम्बन्धित छ भनेर माथि दिइएका अंशहरू राम्रोसँग ख्याल गर्नुहोस्। पवित्र आत्माले फेरि भरिनुभन्दा अघि पत्रुस र यूहन्नालाई झ्यालखानाबाट छुटाएर ल्याउदा चेलाहरूले परमेश्वरको स्तुतिप्रशंसा गरेका थिए भनेर प्रेरित ४मा उल्लेख गरिएको छ। तिनीहरूले परमेश्वरलाई चढाएको स्तुतिप्रशंसाको आवाजहरूमा परमेश्वर सृष्टिकर्ता हुनुहुन्छ र उहाँका सेवक दाउदबाट उहाँ नै बोल्नुभएको हो भनेर उनीहरूले स्वीकारेका थिए। अर्थात् दाउदका बोलीहरू परमेश्वरका बोलीहरू थिए। प्रेरित १३:३२-३६मा पावलले फेरि दाउदको बोली उतार्दछन् तर उनको बोली परमेश्वरको बोली हो भनेर पावलले पद ३२मा भन्दछन्: "परमेश्वरले पितापूर्खाहरूसँग जे बोल्नुभयो" (रूपान्तरित)।

रोमी ९:१७मा "धर्मशास्त्रले फारोलाई भनेको थियो" (रूपान्तरित) भन्नुको अर्थ वास्तविक रूपमा "परमेश्वरले फारोलाई जे भन्नुभयो" भन्ने जनाउँछ। गलाती ३:८मा "धर्मशास्त्र"को ठाउँमा "परमेश्वर" भनेर राखिएको छ। त्यसले परमेश्वरको वचनलाई आफूसँगै कसरी नजिकै रहेको देखाउँछ। अझ भन्ने हो भने नयाँ करारका लेखकहरूले एकैसाथ पुरानो करारलाई परमेश्वरको वचन भनेर त्यसमाथि भर परेको देखाउँछ। नयाँ करारमा पुरानो करारको सयौँ भनाइहरूलाई उद्धृत गरिएको पाइन्छ। एक जना बाइबलका विद्वानले पुरानो करारबाट विशेष गरेर २६८८ भनाइहरू नयाँ करारमा उतारिएको छ भन्ने कुरा औँल्याएका छन्। तिनीहरूमा यशैयाबाट ४००, भजनबाट ३७०, प्रस्थानबाट २२० आदि छन्। तर जुन जुन विषयबस्तुहरूलाई औँल्याएर नयाँ करारमा पुरानो करारबाट उद्धृत गरिएका छन् ती धेरै नै छन् भनेपनि हुन्छ। नयाँ करारका पुस्तकहरू पुरानो करारका भविष्यवाणीका भनाइहरूलाई "यो लेखिएको छ" भन्ने वाक्यले भरिएको छ (मत्ती २:५,मर्कूस १:२, लूका २:२३, ३:४, रोमी ३:४, ८:३६, ९:३३, १ कोरन्थी १:१९, गलाती ४:२७, १ पत्रुस १:१६ आदि)। यी सबै कुराहरूले यो अनुमोदन गरेको छ कि येशू र चेलाहरूका शिक्षादिक्षाको जग पुरानो करार हो।

`बाइबलको गरिमा, आधिकारिकता, इज्जत वा प्रतिष्ठालाई जोगाउने आधार बाइबल नै हुनुपर्छ अन्यथा हामी गलत बाटोको खतरामा लागिरहेका हुन्छौँ भनेर माथिको उदाहरणहरूले कसरी देखाउँछन्? बाइबलको आधिकारिकताप्रति हाम्रो विश्वास कुनै तरहले किन घटाउनु हुन्न?`