---
title:  थप जानकारी
date:  08/05/2020
---

एलेन जी ह्वाइटद्वारा लिखित स्टेप्टु क्राइस्ट वा अचम्मको प्रेममा उल्लेखित अध्याय "ह्वाट टु डु विथ डाउट वा शङ्कालाई के गर्ने" पढ्नुहोस्। www.adventistbiblicalresearch.org/materials/bible-interpretation-hermeneutics/methods-bible-study मा उल्लेखित देहायका सामग्रीहरू पढ्नु होस्, सेक्सन १को "मेथडस् अफ बाइबल स्टडी", सेक्सन २को "बाइबल स्टडी: प्रिसपोजिशनस्, प्रिन्सिपल्स एण्ड मेथडस्' र "प्रिसवोजिशन्स एराइजिङ्ग फ्रम द क्लेम अफ स्क्रिप्ट्युचर" र सेक्सस्न ३को "प्रिन्सिपल्स फर आप्रोचिङ्ग द इन्टरप्रिटेशन अफ स्क्रिप्ट्युचर।"

"जब तपाईँ बाइबल पढ्नुहुन्छ तब त्यसबेला तपाईँले पहिला नै खोजअनसुन्धान गरेर विश्वास गरिएका धारणाहरू, तपाईँको परिवार र अध्ययन गरेर दिमागमा रहेका तर्क र धारणाहरूलाई सुरुमै थन्क्याउनुपर्छ। तपाईँको आफ्नै तर्कलाई प्रमाणित गर्न बाइबल पढ्नुहुन्छ भने तपाईँ कहिल्यै पनि सत्यमा पुग्नुहुन्न। ती सबै थोकहरू पूर्ण रूपमा त्यग्नुहोस् र परमेश्वरले तपाईँलाई के भनिरहनुभएको छ सो नम्र हृदयले सुन्नुहोस्। जब सत्यको खोजी गर्ने मानिस नम्र भएर येशूको पाऊमा पर्दछ र उहाँबाट सिक्दछ तब परमेश्वरको वचनले उसलाई बुझ्ने क्षमता दिनुहुन्छ। जो मानिस आफू बुद्धिमानी छु, मलाई कति न कति थाहा छ र आफ्नै तरिकाले बाइबल पढ्छु भनेर जिद्दी गर्छ तब उसलाई येशू ख्रीष्टले भन्नुहुन्छ, "यदि तिमी मुक्तिको निम्ति आत्मज्ञान पाएर बुद्धिमानी हुन चाहन्छौ भने तिमी कोमल र नम्र हृदयका साथ आउनैपर्छ।

"पहिला अरूले के भने र अरूको धारणा के छ भन्ने मनस्थिति लिएर बाइबल नपढ्नुहोस्। दिमागी पूर्वाग्रहलाई स्वतन्त्र बनाएर बाइबलमा भएका सत्यहरूलाई होशियार र प्रार्थनापूर्वक खोज्नुहोस्। जब तपाईँ बाइबल पढ्नुहुन्छ त्यसबेला तपाईँको मनपर्ने धारणासँग वचन बाझ्दछ भने तपाईँको धारणालाई प्रमाणित गर्ने वा मिलाउने प्रयास नगर्नुहोस्। तपाईँले जे सोच्नुहुन्छ त्यो परमेश्वरको वचनसम्मत होस्। विगतमा के विश्वास गर्नुभयो वा त्यस अनुसार चल्नुभयो भन्ने तत्वले तपाईँको समझशक्तिलाई नियन्त्रण गर्न नदिनुहोस्। व्यवस्थाका अनेकौँ अचम्मलाग्दा कुराहरू हेर्न तपाईँको दिमागी आँखालाई खोल्नुहोस्। परमेश्वरको वचनमा के लेखिएको छ सो थाहा पाउनुहोस् र तपाईँको पाऊ अनन्तको चट्टानमा राख्नुहोस्।"-एलेन जी ह्वाइट, मेसेजेज टु योङ्ग पिपुल्स, पृ. २६०बाट रूपान्तरित।

**चिन्तनमनन्:**

`अ. संसारप्रतिको हाम्रो दृष्टिकोण, हाम्रो शिक्षा, संस्कार, संस्कृति र रहनसहनले बाइबलको व्याख्यामा कसरी प्रभाव पार्दछ? बाइबललाई व्याख्या गर्ने क्रममा बाहिरी प्रभावहरूबाट मुक्त हुन किन जरूरी छ? कतिपय समयमा बाइबलले के भन्छ होइन अरू विद्वानले के भन्छ त्यसका आधारमा बाइबल अध्ययन गर्ने हाम्रो चलन नभएको पनि होइन।`

`आ. हामी सबै पापी छौँ र पापले हामीमा नकारात्मक प्रभाव पारेको छ भन्नेमा हामी सबै सहमत छौँ। हाम्रो बाइबल अध्ययनमा पापले कसरी असर पार्दछ? अर्थात् बाइबललाई गलत ढङ्गले व्याख्या गर्न पापले कसरी घचेड्न सक्छ? कतिपय समयमा बाइबलले नै मनाही गरेका कुराहरूको पालना गर्ने चाहनालाई आफ्नै ढङ्गले व्याख्या गरेर तोडमोड गरेर पढ्ने प्रवृत्ति हामीमा हुन्छ। बाइबल कसरी व्याख्या गर्ने भन्ने तरिकालाई प्रभाव पार्ने अन्य पापपूर्ण तत्वहरू के के हुन सक्छन्?`

`इ. बाइबलको समयमा भएको सभ्यता, संस्कार, संस्कृति र रहनसहनको वारेमा थाहा पाइयो भने बाइबलका कतिपय अंशहरूलाई अझ राम्रोसँग बुझ्न सकिन्छ। त्यसकारण बाइबल अध्ययन गर्दा कतिपय समयमा बाइबल कुन परिवेश र संस्कारमा लेखिएका थिए सो कुरा जान्ने प्रयास गर्नुपर्छ।`