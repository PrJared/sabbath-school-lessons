---
title:  पूर्वाअनुमान् वा पूर्वधारणा
date:  03/05/2020
---

`लूका २४:३६-४८मा एक रोचक प्रसङ्ग छ। यहाँ चेलाहरू धर्मशास्त्रप्रति धेरै परिचित भएको देखाइएको छ तैपनि परमेश्वरको वचनको सही अर्थ तिनीहरूले बुझ्न सकेका थिएनन्। धर्मशास्त्रमा भविष्यवाणी गरिए अनुसार जे हुनु थियो त्यहीँ भएको देख्दा पनि तिनीहरूले येशूको विषयमा भएका घट्नाहरूलाई बुझ्न सकिरहेका थिएनन्। त्यो बुझ्न तिनीहरूलाई केले बाधा पुर्याएको थियो?` 

कसैले पनि खाली दिमागले धर्मशास्त्रको पद पढ्दैन। प्रत्येक पाठक वा धर्मशास्त्रका प्रत्येक विद्यार्थी कुनै खास इतिहास र व्यक्तिगत अनुभवको आधारमा बाइबल पढ्छन् जसले गर्दा त्यसको व्याख्या गर्न वा अर्थ बुझ्न सक्छन्। मसीह को हुनुहुन्थ्यो र के हुनुपर्थ्यो भन्ने आफ्नै विशेष धारणा चेलाहरूमा थियो। त्यो धारणा त्यसबेलाको चलनचल्ती वा धारणा अनुसारै थियो। तिनीहरूको दिमागमा बलियो गरि घुसेको लोकप्रिय धारणाले गर्दा बाइबलका पदहरूलाई स्पष्टरूपमा बुझ्न सकेका थिएनन्। त्यसैले कतिपय समयमा तिनीहरूले येशूलाई गलत पनि सम्झेका थिए । जसले उहाँको जीवन, मृत्यु र पुनरुत्थानका घट्नाहरूलाई तिनीहरूले किन बुझ्न सकेनन् भनेर देखाउँछ।

यस संसारको बारेमा धेरै धारणाहरू, यसको वास्तविकता तथा परमेश्वरको बारेमा हामीले पूर्वानुमान गरेका हुन्छौँ जसमा हाम्रो संस्कार र वातावरणको प्रभाव परेकै हुन्छ। यदि कोही व्यक्ति यस संसारमा परमेश्वरको अलौकिक हस्तक्षेप वा उहाँको अस्तित्वलाई स्वीकार गर्न चाहदैन वा नास्तिक बनिरहन चाहान्छ भने त्यस  व्यक्तिले बाइबल पढ्न पनि चाहँदैन न त विश्वको इतिहासमा परमेश्वरको क्रियाकलापको बारेमा सही वा विश्वसनीय प्रमाणप्रति चासो नै देखाउँछ। तर अलौकिक परमेश्वरको वास्तविकतालाई कसैले विश्वास गर्छ भने उसले बाइबल पढ्दा अर्कै रुचि देखाएर व्याख्या पनि गर्दै पढ्दछ।

कसैले बाइबललाई व्याख्या गर्न चाहन्छ वा त्यहाँ भएका पदहरूको अर्थ खोल्न चाहन्छ भने पनि त्यसमा उसको पृष्ठभूमि, अनुभव, र धारणाहरू अनि त्यसको बारेमा विगतमा उसले सिकेका ज्ञान वा व्यक्तिगत बिचारले कुनै न कुनै किसिमको प्रभाव परिरहेको हुन्छ। मध्यमार्गी वनेर वा मैले केही जानेको छैन त्यसकारण बाइबलले जे भन्छ त्यसलाई म पूरा विश्वास गर्छु भनेर सच्चा हृदयले कसैले पनि बाइबल अध्ययन गर्दैन।बरू संसार र परमेश्वरको स्वभावको बारेमा पहिला नै जानकारी पाएकाहरूले बाइबल अध्ययन गर्दा त्यसको शिक्षालाई पहिला नै प्राप्त भएको सूचनाका आधारमा थपघट गर्दै बाइबल अध्ययन गरेको हुन्छ।

तर खुशीको कुरा त यो छ कि हाम्रो सिमित दृष्टिकोण, ज्ञान र अनुमान वा पूर्व अनुमानहरूलाई सच्याउन वा बाइबललाई खुला दिलले पढ्न हामीलाई पवित्र आत्माले सहयोग गर्नुहुन्छ। तर बाइबल पढ्दा त्यसबाट सिक्न हामीमा इमान्दार हृदय हुनुपर्छ र मनमा शङ्का नराखी खुला दिमागले अध्ययन गर्नुपर्छ। विभिन्न पृष्ठभूमि भएका मानिसहरूलाई परमेश्वरको वचन बुझाउन र सबै सत्यतिर तिनीहरूलाई अगुवाई गराउन (यूहन्ना १६:१३) पवित्र आत्माले सामर्थ बनाउनुहुन्छ भनेर बाइबलले बारम्बार वताएको छ।

`संसारको बारेमा तपाईँको आफ्नै धारणाहरू के छ? ती सबै धारणाहरूलाई परमेश्वरको वचनमा सुम्पेर तपाईँका धारणाहरू बाइबलले सिकाए बमोजिम वनाउन वा बाइबलकै ढाँचामा राख्न तपाईँसँग के के उपायहरू छन् ?`