---
title:  எதிர்பார்க்கமுடியாத சாட்சிகள்
date:  05/07/2020
---

`கேள்வி: மாற்கு 5:15-20 இல், அந்த மனிதனைத் தம்முடன் வைத்துப் பலப்படுத்தாமல், அவன் புதிதாகக் கண்டுகொண்ட விசுவாசத்தை அவன் தெக்கப்போலியில் தன் உற்றார் உறவினரோடு பகிரும்படி இயேசு அனுப்பி வைத்தது ஏன்?`

தெக்கப்போலி எனும் வார்த்தையில், தெக்க என்றால் பத்து; போலி என்றால் நகரம். முதலாம் நூற்றாண்டில் கலிலேயாக் கரையோரங்களில் இருந்த பத்து நகரங்கள் சேர்ந்த பகுதி தெக்கப்போலி ஆகும். அங்கு ஒரே மொழி பேசப்பட்டது; ஒரே கலாச்சாரம் காணப்பட்டது. பிசாசு பிடித்த அந்த மனிதன் அந்தப் பகுதியில் பலருக்குப் பழக்கமானவன்.  அவனுடைய கடுமையான செயல்களால், அப்பகுதி மக்கள் பீதியடைந் திருந்தார்கள். மேலான வாழ்க்கைக்கு அவன் ஏங்கினதை இயேசு கண் டார்; எனவே அவனைச் சித்திரவதைப்படுத்தின பிசாசுகளிடமிருந்து அற்புதமாக அவனை விடுவித்தார்.

பன்றிக்கூட்டத்திற்குள் செல்ல பிசாசுகளுக்கு இயேசு அனுமதி யளித்ததையும், பன்றிகள் மலைமேல் இருந்து கடலுக்குள் பாய்ந்ததை யும் பட்டணத்தார் கேள்விப்பட்டதும், அதைப் பார்ப்பதற்காக வரு கிறார்கள். “‘லேகியோனாகிய பிசாசுகள் பிடித்திருந்தவன் வஸ்திரந் தரித்து, உட்கார்ந்து, புத்தி தெளிந்திருக்கிறதைக் கண்டு, பயந்தார்கள்.’’ மாற்கு 5:15. அவன் சரீர, மன, உணர்வு ரீதியாகவும், ஆவிக்குரிய ரீதி யாகவும் மீண்டும் சுகம்பெற்றான். பாவத்தால் சிதைந்திருப்பவர்களை, முன்பு பாவமில்லாதிருந்தபோது மனிதன் இருந்த நிலைக்கு மீண்டும் கிறிஸ்து கொண்டுவருகிறார் என்பதே சுவிசேஷம்.

தெக்கப்போலியின் பத்து நகரங்களிலும் சாட்சிபகருவதற்கு அந்த மனிதனைக் காட்டிலும் மிகச்சிறந்த நபர் வேறு யாராவது இருக்க முடியுமா? எலன் ஒய்ட் இவ்வாறு சொல்லுகிறார்: ‘நாம் கிறிஸ்துவின் சாட்சிகளாக, நாம் அறிந்ததையும் கண்டதையும் கேட்டதையும் உணர்ந்ததையும் சொல்லவேண்டும். நாம் ஒவ்வோர் அடியிலும் இயேசுவைப் பின்பற்றினால், அவர் நம்மை வழிநடத்தினவிதம்பற்றி மிகச்சரியாக நாம் சொல்லமுடியும். அவருடைய வாக்குறுதிகளைப் பற்றிக்கொண்டு, அவற்றை உண்மையென அறிந்தவிதம்பற்றிச் சொல்லமுடியும். கிறிஸ்துவின் கிருபைபற்றி நாம் அறிந்ததைச் சொல்லமுடியும். அப்படிப்பட்ட சாட்சியை அறிவிக்கவே இயேசு நம்மை அழைக்கிறார். அத்தகைய சாட்சி இல்லாமல்தான் உலகம் மடிந்துகொண்டிருக்கிறது.’ 1 தம் கிருபையால் மனமாற்றம் பெற்ற விநோத சாட்சிகள்மூலம் தேவன் இவ்வுலகத்தில் மாற்றத்தை உண்டு பண்ணுகிறார்.

1 EGW, The Desire of Ages, p. 340.

`உங்களுடைய மனமாற்றம் எப்படி ஏற்பட்டது? நீங்கள் எவ்வாறு சத்தியத்திற்குள் வந்தீர்கள்? மனம்மாறாத ஒருவர் மனம்மாறுவதற்கு உங்களுடைய அனுபவத்தின்மூலம் எவ்வாறு உதவலாம்?`