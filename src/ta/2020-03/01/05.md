---
title:  கிறிஸ்துவின் கட்டளைக்கு உண்மையாக இருத்தல்
date:  01/07/2020
---

கிறிஸ்துவின்மேல் மெய்ப்பற்று இருந்தால், அவருடைய சித்தத் திற்கு நம்மை அர்ப்பணிக்கவேண்டும்; அவருடைய கற்பனைகளுக்குக் கீழ்ப்படியவேண்டும். அதன்விளைவாக, காணாமல் போனோரை இரட்சிப்பதில் அவருடைய இதயத்துடன் சேர்ந்து துடிக்கும் ஓர் இதயம் உருவாகும். அவர் முன்னுரிமை அளிக்கும் விஷயங்களுக்கு அந்த இதயமும் முன்னுரிமை அளிக்கும்.

`கேள்வி: தேவனுடைய இருதயம்பற்றி பின்வரும் வசனங்கள் சொல்வது என்ன? அவர் எதற்கு முன்னுரிமை கொடுக்கிறார்? 1தீமோ 2:3,4; 2பேதுரு 3:9.`

மனிதர்கள் இரட்சிக்கப்படுவதில் தேவன் தீவிர வாஞ்சை காட்டு கிறார். அதைவிட அவருக்கு முக்கியமானது வேறு எதுவும் இல்லை. “எல்லாரும் இரட்சிக்கப்படவேண்டும்; சத்தியத்தை அறிகிற அறிவை அடையவேண்டும்”என்பது அவருடைய தீவிர ஆசை. 1தீமோ 2:3,4. ‘எவரும் கெட்டுப்போவதை விரும்பவில்லை; ஆனால், எல்லாரும் மனந்திரும்பவேண்டும்” என்று ஆசைப்படுகிறார். 2பேதுரு 3:9. இந்த வசனத்தில் ‘விரும்பு’ என்பதற்கு பவ்லோமாய் என்கிற கிரேக்க வார்த்தை வருகிறது. ‘ஆசைப்பட மனது சாய்வதை’ அது சுட்டிக்காட்டுகிறது. கிரேக்க மொழியில் ‘ஆனால்’ என்கிற வார்த்தையும் வருகிறது. “சிலர் அழிந்து போக தேவன் சித்தமுள்ளவராக இருப்பதுபோன்று அவருடைய குணத்தைச் சிலர் திரித்துக் காட்டுகிறார்கள். அப்படியல்ல, அனைவரும் இரட்சிக்கப்படுவதையே அவர் விரும்புகிறார் என்று அந்த வார்த்தை சுட்டிக்காட்டுகிறது.’1 அவருடைய அன்பு, கிருபை, நம்பகத்தன்மை ஆகியவற்றின் சாட்சிகளாக நாம் ஒவ்வொருவரும் அவருடைய பணி யில் பங்கேற்கவேண்டும் என்னும் கிறிஸ்துவின் கட்டளையானது, எல்லா மனிதர்களும் இரட்சிக்கப்பட வேண்டும் என்ற அவருடைய விருப்பத்தின் வெளிப்பாடாகும்.

`கேள்வி: அப் 13:47ஐ ஏசாயா 49:6 உடன் ஒப்பிடுங்கள். இந்த வசனம் முதலில் யாரைக் குறித்துச் சொல்லப்பட்டது? அதை பவுல் எவ்வாறு கையாளுகிறார்?`

பழைய ஏற்பாட்டு தீர்க்கதரிசனம் சில சமயங்களில் ஒன்றுக்கு மேற்பட்ட சூழ்நிலைகளுக்குப் பொருந்துவது உண்டு. இங்கு முதலில் இஸ்ரவேலையும், பின்னர் மேசியாவையும்பற்றி தீர்க்கதரிசனமாகச் சொல்லப்பட்ட ஒன்றை புதிய ஏற்பாட்டுத் திருச்சபைக்குச் சம்பந்தப் படுத்தி பவுல் பேசுகிறார். ஏசா 41:8; ஏசா 49:6; லூக்கா 2:32. கிறிஸ்து வின் கட்டளையை திருச்சபை புறக்கணித்தால், அல்லது குறைத்து மதிப்பிட்டால்,  சபை நிறுவப்பட்டதில் அர்த்தமே இல்லை; தீர்க்கதரி சன அழைப்பை சபை இழந்துவிடுகிறது.

1 7SDA Bible Commentary, p 615.

`உலகளாவிய திருச்சபை அல்லது உள்ளூர்த் திருச்சபை தன் நோக்கத்தை மறந்து, தன்னைமட்டுமே முக்கியப்படுத்தினால், என்னென்ன ஆபத்துக்கள் நேரிடக்கூடும்?`