---
title:  Od čitanja do razumevanja
date:   28/12/2019
---

### Tekstovi za proučavanje u toku sedmice:
Luka 24,25–27; 2. Petrova 3,11–13; Jona 3,3–10; 4. Mojsijeva 14,34; Danilo 9,23; Danilo 10,11.12.

> <p>Tekst za pamćenje</p>
> „A Filip pritrčavši ču ga gdje čita proroka Isaiju, i reče: A razumiješ li što čitaš?“ (Dela 8,30)

Naša Crkva nastala je na temelju stranica Knjige proroka Danila, koju ćemo proučavati ovog tromesečja. Na samom početku treba da imamo sledeće pojedinosti na umu kao obrazac koji će nam pomoći u proučavanju.

Prvo, nikad ne treba da zaboravimo da je Hristos u središtu Knjige proroka Danila, kao i cele Biblije.

Drugo, Knjiga proroka Danila organizovana je na način koji otkriva književnu lepotu i pomaže da razumemo šta je u središtu njene pažnje.

Treće, treba da shvatimo razliku između običnih i apokaliptičkih proročanstava. To će nam pomoći da pravimo razliku između Danilovih proročanstava i proročanstava drugih proroka kao što su Isaija, Amos i Jeremija.

Četvrto, dok proučavamo Danilova vremenska proročanstva, treba da shvatimo da ona obuhvataju duga vremenska razdoblja i da se mere prema principu dan za godinu.

Peto, treba da naglasimo da Knjiga proroka Danila ne prenosi samo pojedinosti o proročanstvima, već je izuzetno značajna za naš lični život danas.