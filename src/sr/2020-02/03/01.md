---
title:  Kako su Isus i apostoli gledali na Bibliju
date:   11/04/2020
---

### Tekstovi za proučavanje u toku sedmice
Matej 4,1-11; Matej 22,37-40; Luka 24,13-35.44.45; Luka 4,25-27; Dela 4,24-26.

> <p>Tekst za pamćenje</p>
>„A On odgovori i reče: Pisano je: Ne živi čovjek o samom hljebu, no o svakoj riječi koja izlazi iz usta Božijih“ (Matej 4,4).

Nažalost, u ovo postmoderno doba, Biblija se uveliko reinterpretira, i to kroz sočiva neke vrste filozofije koja dovodi u pitanje i njeno nadahnuće i autoritet. Zapravo, na Bibliju se gleda samo kao na zamisli ljudskih bića u jednoj prilično primitivnoj kulturi, koji nisu imali mogućnosti da razumeju svet na način na koji ga mi danas razumemo. U isto vreme, natprirodni elementi se ili omalovažavaju ili čak uklanjaju sa slike, pretvarajući Bibliju u jedan dokument koji je, umesto da predstavlja Božje viđenje čoveka, postao ljudsko viđenje Boga. Kao posledica toga, Biblija je za mnoge postala uglavnom nebitna u ovo doba kojim dominiraju darvinovski način razmišljanja i moderna filozofija.

Međutim, mi u potpunosti odbacujemo takav stav. Umesto toga, u Novom zavetu vidimo kako možemo, na jedan nadahnuti način, sagledati čitavo Pismo – proučavajući kako su Isus i apostoli razumeli Stari zavet, jedinu Bibliju koju su u to vreme imali. Kako su se oni odnosili prema ljudima, mestima i događajima koji su tu opisani? Od kojih pretpostavki su polazili i koji metod tumačenja su dalje koristili? Radije sledimo njih i njihova shvatanja, umesto zabluda nenadahnutih ljudi čije pretpostavke vode samo u skepticizam i sumnju u pogledu Božje Reči.
