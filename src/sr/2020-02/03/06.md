---
title:  Apostoli i Biblija
date:   16/04/2020
---

Novozavetni pisci pristupaju Bibliji na isti način kao Isus. Što se tiče doktrine, etike i ispunjenja proročanstava, Stari zavet je za njih bio autoritativna Božja Reč. U onome što su ti ljudi govorili i činili, ne nalazimo nigde ništa što dovodi u pitanje autoritet ili autentičnost bilo kog dela Biblije.

**Šta nam sledeći tekstovi govore o tome kako su apostoli razumeli autoritet Božje Reči?**

`Dela 4,24-26`

`Dela 13,32-36`

`Rimljanima 9,17`

`Galatima 3,8`

Zapazite kako se u tim tekstovima Pismo blisko povezuje sa glasom samog Boga. U 4. poglavlju Dela apostola, neposredno pre nego što će se ispuniti Svetim Duhom, učenici slave Boga zbog izbavljenja Petra i Jovana. U svom hvalospevu, oni podižu glasove, odajući priznanje Bogu kao Stvoritelju i kao Onome koji progovara preko svog sluge Davida. Što će reći – Davidove reči su Božje reči. U tekstu Dela 13,32-36 Pavle ponovo citira Davida, ali njegove reči pripisuje Bogu, kada u 32. stihu pominje ono „što je Bog obećao očevima“ (RSV).

U Rimljanima 9,17, gde se očekuje da Bog bude subjekat, Pavle koristi izraz „Pismo“ izjavljujući: „Jer Pismo govori faraonu...“ – što bi u suštini moglo da se izrazi rečima: „Jer Bog govori faraonu.“ U Galatima 3,8, subjekat „Pismo“ se koristi umesto „Bog“, pokazujući kako je Božja Reč blisko povezana sa Njim samim.

Zapravo, novozavetni pisci se jednodušno oslanjaju na Stari zavet kao na Božju Reč. U Novom zavetu ima na stotine citata iz Starog zaveta. Jedan proučavalac je sastavio listu od 2.688 direktnih navoda – 400 iz Knjige proroka Isaije, 370 iz Psalama, 220 iz 2. Mojsijeve, i tako dalje. Ako bismo toj listi dodali još i aluzije, teme i motive, taj broj bi se znatno uvećao. Novozavetne knjige se u velikoj meri pozivaju na starozavetna proročanstva, što obično počinje izrazom: „Pisano je“ (Matej 2,5; Marko 1,2.7,6, Luka 2,23.3,4; Rimljanima 3,4.8,36.9,33; 1. Korinćanima 1,19; Galatima 4,27; 1. Petrova 1,16). Sve to potvrđuje da su starozavetni spisi temelj na kom počivaju učenja Isusa i apostola.

`Šta bi trebalo da naučimo iz tih primera o tome koliko je opasna svaka ideja koja umanjuje naše poverenje u autoritet Pisma? `
