---
title:  Isusovo viđenje porekla i istorije Biblije
date:   15/04/2020
---

Isus je učio da je Biblija Božja Reč u smislu da se ono što ona govori podudara sa onim što Bog govori. Njeno poreklo je u Bogu, te samim tim ona predstavlja krajnji autoritet u svakom aspektu života. Bog je delovao tokom istorije kako bi, kroz Bibliju, otkrio svoju volju čovečanstvu.

Na primer, u tekstu Matej 19,4.5, Isus se poziva na reči koje je zapisao Mojsije. Ali, tom prilikom, On kaže: „Onaj koji je u početku stvorio čovjeka... reče: Zato ostaviće čovjek oca svojega i mater.“ Umesto „Pismo kaže“, Isus izjavljuje: „Onaj koji je u početku stvorio čovjeka... reče“, pripisujući Stvoritelju reči koje je pripovedač 1. Mojsijeve zapisao. Bog se tu, zapravo, smatra autorom te izjave, iako je nju zapisao Mojsije.

**Pročitajte sledeće tekstove. Kako je Isus gledao na istorijske ličnosti i događaje iz Biblije?**

`Matej 12,3.4`

`Marko 10,6-8`

`Luka 4,25-27`

`Luka 11,51`

`Matej 24,38`

Isus dosledno govori o starozavetnim osobama, mestima i događajima kao istorijski verodostojnim. On pominje događaje iz 1. i 2. poglavlja 1. Mojsijeve, Avelja iz 4. poglavlja 1. Mojsijeve, Davidovo jedenje postavljenih hlebova, i proroka Jelisija između ostalih istorijskih ličnosti. U više navrata On govori o stradanju proroka u prošlosti (Matej 5,12; Matej 13,57; Matej 23;34-36; Marko 6,4). U jednoj poruci upozorenja, Isus opisuje Nojevo vreme: „Jeđahu i pijahu, ženjahu se i udavahu do onoga dana kad Noje uđe u kovčeg, i ne osjetiše dok ne dođe potop i odnese sve; tako će biti i dolazak Sina Čovječijega“ (Matej 24,38.39). Sve ukazuje na to da Isus govori o tom moćnom činu Božjeg suda kao o istorijskom događaju.

`S obzirom da sam Isus pominje te istorijske ličnosti kao stvarne, šta nam to govori o sili sotonskih prevara, budući da mnogi ljudi danas, čak i onih koji se smatraju hrišćanima, često negiraju njihovo postojanje? Zašto ne smemo nikad upasti u tu zamku?`
