---
title:  "Isus i „sve Pismo“"
date:   14/04/2020
---

`Pročitajte Luka 24,13-35.44.45. Kako Isus koristi Pismo da bi učenicima predstavio evanđeosku poruku?`

Posle Hristove smrti, Njegovi sledbenici bili su zbunjeni i mučeni sumnjom. Kako je to moglo da se dogodi? I šta je sve to značilo? U ovom poglavlju Evanđelja po Luki vidimo da se Isus dvaput pojavio pred učenicima – prvi put pred dvojicom na putu za Emaus, a nešto kasnije i pred ostalima. Isus u dva maha objašnjava kako se ispunilo sve što su starozavetna proročanstva najavljivala: „I počevši od Mojsija i od sviju proroka kazivaše im što je za Njega u svemu Pismu“ (Luka 24,27).

I ponovo, u tekstu Luka 24,44.45, On izjavljuje: „Ovo su riječi koje sam vam govorio... da sve treba da se izvrši što je za Mene napisano u zakonu Mojsijevu i u Prorocima i u Psalmima“. Tada im Isus „otvori um da razumiju Pismo“.

Zapazite da tekst Luka 24,27 upućuje na ono što je napisano „u svemu Pismu“. Kasnije se to ponovo naglašava izrazom „u zakonu Mojsijevu i u Prorocima i u Psalmima“ (Luka 24,44). To jasno potvrđuje da se Isus, utelovljena Reč (Jovan 1,1-3.14), oslanja na autoritet Pisma kako bi objasnio da je sve to bilo prorečeno stotinama godina ranije. Pozivanjem na celokupno Pismo, Isus uči svoje sledbenike primerom. Jer, trebalo je da i oni, kad krenu da objave evanđeosku poruku, iznose celo Pismo, kako bi novim obraćenicima širom sveta pružili jasno razumevanje i silu.

Zapazite takođe kako Isus, u tekstu Matej Isus 28,18-20, poručuje tadašnjim učenicima (a i nama danas): „Dade Mi se svaka vlast na Nebu i na zemlji.“ Ali ta vlast ostaje ukorenjena u Ocu i čitavom Božanstvu, jer On odmah potom dodaje: „Idite, dakle, i naučite sve narode krsteći ih va ime Oca i Sina i Svetoga Duha.“ A zatim dolazi ključni tekst: „Učeći ih da sve drže što sam vam zapovijedao.“ Šta je to Isus učio i zapovedao? Njegova učenja su zasnovana na celom Pismu. Upravo na osnovu proročkog autoriteta Reči On je došao, i upravo u znak ispunjavanja proročanstava Pisma potčinio se svom Ocu.

`Ako Isus prihvata Pismo u celini, zašto je neophodno da i mi to činimo? I ponovo, kako možemo naučiti da prihvatamo autoritet čitavog Pisma, čak i kad shvatimo da nije sve uvek primenjivo na nas danas? Iznesite svoj odgovor u razredu. `
