---
title:  Isus i zakon
date:   13/04/2020
---

`Pročitajte Matej 5,17-20; Matej 22,29 i Matej 23,2.3. Šta Isus kaže u okviru ovih tekstova?`

Isus je učio svoje sledbenike da budu poslušni Božjoj Reči i zakonu. Ne postoji ni najmanji nagoveštaj da je On sumnjao u autoritet i relevantnost Pisma. Naprotiv, On se stalno pozivao na Pismo kao na izvor božanskog autoriteta. A sadukejima je govorio: „Varate se, ne znajući Pisma ni sile Božije“ (Matej 22,29). Isus je poručivao da samo intelektualno poznavanje Biblije i njenih učenja nije dovoljno za poznanje istine i, što je još važnije, za poznanje Gospoda koji je oličenje te istine.

`Šta nam tekst Matej 22,37-40 govori o Isusovom viđenju Mojsijevog zakona?`

U ovoj izjavi zakoniku, Isus sažima Deset zapovesti datih Mojsiju skoro 1.500 godina ranije. Treba zapaziti kako se Isus usredsređuje na starozavetni zakon i uzdiže ga na najviši nivo. Mnogi hrišćani pogrešno zaključuju je tu data neka nova zapovest, te da je starozavetni zakon, na neki način, sada zamenjen novozavetnim evanđeljem. Međutim, činjenica je da se ono čemu nas Isus uči zasniva na starozavetnom zakonu. Hristos nam, u stvari, otkriva i daje potpuniji uvid u zakon, ističući da „o ovima dvjema zapovijestima“ (što sažimaju Deset zapovesti – od kojih se prve četiri bave ljudsko-božanskim odnosom, a ostalih šest međuljudskim odnosima) – „visi sav zakon i proroci“ (Matej 22,40). Isus je dakle uzdigao čitav Stari zavet kada je upotrebio izraz „zakon i proroci“, što je skraćeno od „zakon, proroci i spisi“, odnosno sva tri dela Starog zaveta.

„On (Hristos) je ukazivao na Pisma kao na neosporan autoritet, a i mi bi trebalo da činimo isto. Biblija treba da bude predstavljena svetu kao reč beskonačnog Boga, kao kraj svake rasprave i temelj svekolike vere.“ – Elen G. Vajt, Pouke velikog Učitelja, str. 39, 40 original.

`Koji bi (ako takvih uopšte ima) konkurentski izvori autoriteta (porodica, filozofija, kultura) mogli da vas spreče da se pokorite Božjoj Reči? `
