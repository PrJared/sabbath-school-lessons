---
title:  Pisano je
date:   12/04/2020
---

Isusovo krštenje od strane Jovana Krstitelja označilo je početak Spasiteljeve službe. Nakon toga, Duh Ga je poveo u judejsku pustinju, gde Ga je – u Njegovom najslabijem ljudskom izdanju – sotona kušao.

`Pročitajte Matej 4,1-11. Kako se Isus branio od sotoninih iskušenja u pustinji? Šta bi trebalo da naučimo u vezi sa Biblijom na osnovu tog izveštaja?`

Kada je bio kušan apetitom, Isus je uzvratio: „Pisano je: Ne živi čovjek o samom hljebu, no o svakoj riječi koja izlazi iz usta Božijih“ (Matej 4,4). On upućuje na živu Reč i na njen konačni, božanski izvor. Na taj način, Isus potvrđuje autoritet Pisma. Kada je bio kušan svetskim carstvima i slavom, odgovorio je: „Stoji napisano: Gospodu Bogu svojemu poklanjaj se i Njemu jedinome služi“ (Matej 4,10, Luka 4,8). Hristos nas podseća da je istinsko bogosluženje usredsređeno na Boga i ni na koga drugog, i da potčinjavanje Njegovoj Reči predstavlja istinsko obožavanje. Konačno, na kušanje u vezi sa ljubavlju prema razmetanju i hvalisanju, Isus odvraća: „I to stoji napisano: Nemoj kušati Gospoda Boga svojega“ (Matej 4,7; takođe i Luka 4,12).

Na sva tri iskušenja, Isus odgovara rečima: „Pisano je“. To jest, Isus odlazi pravo u Božju Reč i ništa drugo, da bi se izborio sa sotoninim napadima i prevarama. To bi trebalo da bude moćna pouka za sve nas – Biblija i samo Biblija je najviše merilo i osnov našeg verovanja.

Da, Biblija i samo Biblija bila je Isusov metod odbrane od napada neprijatelja. Isus je Bog, ali u svojoj odbrani od sotone On se potčinjava isključivo Božjoj Reči.

Isus ne iznosi lično mišljenje, ne daje nikakav komplikovani, teško razumljivi argument, ne koristi izraze ličnog neprijateljstva, već jednostavne ali duboke reči Pisma. Za Hrista, Pismo ima najviši autoritet i najveću silu. Na taj način, On svoju službu otpočinje postavljanjem čvrstog temelja, i nastavlja da zida na pouzdanosti Biblije.

`Kako i mi možemo naučiti da se u istoj meri oslanjamo na Božju Reč i da joj se isto tako povinujemo?`
