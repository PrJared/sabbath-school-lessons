---
title:  Pouka za učitelje
date:   17/04/2020
---

### Ključni tekstovi
Matej 4,1–11; Matej 22,37–40; Luka 24,13–35.44.45; Luka 4,25–27; Dela 4,24–26.

#### Prvi deo: opšti pregled

Poziv reformacije glasio je ad fonts – „vratiti se izvorima“. U svetlosti prosvećenosti, ovaj moto značio je da su reformatori odlučili da se vrate Pismu kao originalnom izvoru da bi na pravi način shvatili prirodu hrišćanstva i dužnosti hrišćana. Reformatori su odbili da temelje svoje razumevanje Pisma na tradicijama i zloupotrebama koje su karakterisale srednjovekovnu crkvu. Danas savremene pretpostavke koje potiču iz sekularnog pogleda na svet umanjuju vrednost Biblije i pretpostavljaju da se temelji na pogrešnim i primitivnim idejama koje treba ili prilagoditi ili odbaciti. Prema tome, hrišćani se, takođe, moraju „vratiti izvorima“.

Glavni uzor na koga treba da se usredsredimo jeste Isus Hristos. Kako je On posmatrao Pismo? Da li je izražavao sumnju u određene delove Pisma? Ili je navodio tekstove iz Biblije (Stari zavet u Njegovo vreme) kao autoritet za sve oblasti u životu? Ovo savremeno, naučno doba smatra da Bog ne postoji. U najboljem slučaju, tvrdi da se Bog ne meša u ljudsku istoriju. Umesto da sledimo takve pretpostavke, zar ne bi trebalo da ispitamo svaku takvu tvrdnju onim što Pismo kaže da je Isus učio i u šta je verovao? Šta je sa Njegovim učenicima, apostolima, koji su napisali veliki deo Novog zaveta? Zar nisu i oni sledili Njegov primer? Ove sedmice osvrnućemo se na Isusa i apostole da bismo videli kako su oni koristili i tumačili Pismo. Smatramo da njihove metode tumačenja i primene i dalje služe kao pouzdan vodič i nadahnuće za nas danas.

#### Drugi deo: komentar

**Ilustracija**

Godine 1521, rimski car pozvao je Martina Lutera u Vorms, u Nemačkoj, u kome je čekao suđenje od strane Sabora. Bio je to presudni trenutak za reformaciju. Da li će Luter odbaciti svoje spise koji su uzdrmali celu Evropu? Ili će se držati principa sola Scriptura, „samo Biblija“, kao svog merila? Luter je stao pred cara i najviše građanske i crkvene vlasti. Delo umetnika Lukasa Kranača nastalo te iste godine predstavlja jasne Luterove crte lica koje odražavaju snagu i odlučnost. Kada je došao trenutak, govorio je otvoreno i iskreno: „Pošto vaše veličanstvo i vaša visočanstva zahtevaju od mene jasan, jednostavan i precizan odgovor, daću vam ga. Ja ne mogu pokoriti svoju veru ni papi ni saborima, jer je jasno kao dan da su često grešili ili se suprotili jedni drugima. Ukoliko, prema tome, ne budem osvedočen dokazima iz Pisma ili vrlo jasnim razlozima, ukoliko ne budem uveren uz pomoć tekstova koje sam naveo, i ukoliko na taj način moja savest ne bude vezana Božjom Rečju, ja se ne mogu i ja se neću odreći, jer nije sigurno za hrišćanina da govori protivno svojoj savesti... Tako mi Bog pomogao! Amin!“ (Hajnrih Behmer [Heinrich Boehmer] Martin Luther: Road to Reformation [New York: Meridian Books, 1957], str. 415)

**Pismo**

Ključan trenutak u zemaljskoj istoriji nastupio je kada je sotona kušao Isusa posle Njegovog krštenja i iskustva u pustinji. Samo 40 dana ranije, Otac je izjavio prilikom Isusovog krštenja: „Ovo je Sin moj ljubazni koji je po Mojoj volji.“ (Matej 3,17) Sotona je sada dovodio u sumnju Njegov položaj. Da li je Isus bio ono što je Otac rekao da jeste? Pitanje se ticalo pouzdanosti Božje reči. U svom prvom odgovoru Isus navodi tekst iz 5. Mojsijeve 8,3: „Da bi ti pokazao da čovjek ne živi o samom hljebu nego o svemu što izlazi iz usta Gospodnjih.“ Kontekst ovog stiha odnosi se na Božje staranje o starom Izrailju dok su lutali u pustinji 40 godina. Bog ih je učinio poniznima i hranio ih da bi se u potpunosti oslonili na Njega. Navodeći ovaj tekst iz Pisma, Isus kaže: „Moj Otac koji se starao o Izrailju 40 godina, staraće se i o Meni. Verujem samo u Njegovu reč jer znam da On nije samo izvor hrane, već izvor života.“ Ovde se takođe javlja dublja implikacija. Isus se pokorava svome Ocu, kao što je stari Izrailj učen da se pokori Božjoj reči. Isus ne govori oslanjajući se na svoj autoritet, već na osnovu autoriteta Pisma, prema Mojsijevim rečima. Tvrdnja iz 5. Mojsijeve je sledeća: pošto se Bog starao o Izrailju i sačuvao ih kao svoj narod da bi ušli u Obećanu zemlju, oni treba da „drže zapovijesti Gospoda Boga svojega hodeći putevima Njegovijem i bojeći se Njega“ (5. Mojsijeva 8,6).

„Isus je sreo sotonu rečima iz Pisma: ’Pisano je’,rekao je On. U svakom iskušenju oružje Njegovog vojevanja bila je Božja reč. Sotona je tražio od Hrista neko čudo kao znak Njegove božanske prirode. Međutim, ono što je veće od svih čuda, čvrsto pouzdanje u ’Ovako veli Gospod’ (Isaija 7,7), bio je znak koji se nije mogao pobiti. Dok god je Hristos ostao na tom položaju, kušač nije mogao da ostvari preimućstvo.“ (Elen Vajt, Čežnja vekova, str. 120. original) Kako danas pristupamo iskušenju? Da li je pismo skriveno u našem srcu da se možemo pozvati na njega i odgovoriti kušaču? Nikada ne možemo biti prisiljeni da pokorimo svoju volju iskušenju, i imamo isti izvor kao i Isus – Njegovu reč.

**Ilustracija**

Dvadeset i trećeg oktobra 1844. godine vladala je velika tuga i razočarenje kada su adventistički vernici shvatili da se Isus nije vratio kao što su očekivali. Prodali su svoje domove i imovinu. Dali su sve za objavljivanje vesti da će Isus doći toga dana. Sada je njihova najveća nada bila srušena. Neki od vernika napustili su veru. Mnogi su se suočili sa ismevanjem skeptika koji su sve vreme sumnjali. Šta je pošlo naopako? Da li je sve što su saznali proučavanjem proročanstava bilo uzaludno? Međutim, kada su se vratili Pismu, shvatili su da datum nije bio pogrešan; pogrešno su razumeli značenje „čišćenje Svetinje“. Čišćenje Svetinje nije bilo uništenje Zemlje, već Hristov prelazak u Svetinju nad Svetinjama da bi započeo sledeću fazu svog dela pomirenja. Adventistički vernici proučavajući shvatili su proročanstvo iz teksta Otkrivenje 10,9.10 – dragu poruku knjige koja je postala veliko razočarenje. Ovo razočarenje nije bilo novo iskustvo za vernike. I ranije su ga doživeli.

**Pismo**

Učenici nisu razumeli Hristovu smrt na krstu. Verovali su zajedno sa ostalim Judejcima da će Mesija uspostaviti zemaljsko carstvo i da će ih osloboditi od tlačiteljske rimske sile. Sada kada je Isus bio mrtav i pogreben, bili su skrhani. Odgovor na njihovo razočarenje bio je isti kao i odgovor dat ranim adventističkim vernicima. Trebalo je da se vrate Pismu. Isus im je pokazao put. „I počevši od Mojsija i od sviju proroka kazivaše im što je za Njega u svemu Pismu.“ (Luka 24,27) Izlaganje je bilo temeljno da bi učenici mogli uvideti da sve što je napisano o Njemu „u zakonu Mojsijevu i u Prorocima i u Psalmima“ treba da se izvrši (Luka 24,44). U ovom tekstu jasno se upućuje na tri podele Starog zaveta koje obuhvataju „celo Pismo“. Isus se molio za svoje učenike: „Osveti ih istinom svojom; Riječ je Tvoja istina.“ (Jovan 17,17) Isus je smatrao da celo Pismo ima autoritet. Ono je bilo temelj Njegovog autoriteta, službe i misije.

Učenici su primili Isusova učenja u srce i učinili ih suštinom jevanđelja i poslanica upućenih crkvama. Matej je u velikoj meri navodio tekstove iz proročanstava iz Starog zaveta. Luka je započeo svoje Jevanđelje rodoslovom, pokazujući da je Isus Mesija. Pavle potvrđuje da „sve je Pismo od Boga dano, i korisno za učenje, za karanje, za popravljanje, za poučavanje u pravdi, da bude savršen čovjek Božij, za svako dobro djelo pripravljen“ (2. Timotiju 3,16.17). U Jevrejima 11 Pavle navodi mnoge muškarce i žene kao heroje vere, prihvatajući njihova iskustva i tamošnje prilike iz Starog zaveta kao istinite. Nikada nijedan novozavetni pisac nije sumnjao u autentičnost, istorijske činjenice, proročanstva ili učenja Bibije. Oni posmatraju izveštaje iz Pisma isključivo kao ona koja imaju autoritet. Primeri Isusa i apostola daju nam najjasniji dokaz o tome kako pristupiti Pismu. Dozvolili su Pismu da tumači Pismo. Oslonili su se na Pismo kao na svoju odbranu u vreme iskušenja i tražili jasno „tako kaže Gospod“ u najjednostanijem razumevanju biblijskog teksta i njegovoj primeni.

#### Treći deo: primena u životu

Devedesetih godina pokret ŠBIU postao je popularan među hrišćanima. Mladi su nosili narukvice sa akronimom ŠBIU, „Šta bi Isus uradio?“ Ovo pitanje takođe je prikladno kada razmišljamo o tome kako pristupiti Bibliji. Možemo izmeniti akronim u ŠBIR, ili „Šta bi Isus rekao?“ Šta bi Isus rekao o savremenim tumačenjima koja odbacuju istorijsku istinitost važnih događaja u Starom zavetu? Šta bi Isus rekao o tvrdnjama u korist verovanju da Stari zavet iznosi drugačije poruke od Novog zaveta i da njegova vrednost treba da bude umanjena, a on postavljen na položaj sa manjim autoritetom? Šta bi Isus rekao osobi u crkvi koja uporno tvrdi da su određeni tekstovi iz Novog zaveta primenjivi samo na crkvu (na primer, crkvu iz Efesa ili Korinta) kojoj je određena poslanica upućena? Da li bi Isus ograničio autoritet Biblije? Kako se kao Hristovi učenici možemo ugledati na Njegov pristup Pismu? Da li ćemo pokušati da tumačimo reči i da ih izokrenemo kao što su to činili fariseji i sadukeji u nameri da Isusu postave zamku?

`1. Zamolite članove razreda da ispričaju iskustva u kojima su im na um došli određeni tekstovi iz Pisma kada su bili u iskušenju da napuste Isusa. Kakve blagoslove primamo kada napamet učimo biblijske tekstove i čuvamo ih u srcu? Koliko ste Božjih obećanja sačuvali za vreme kada možda više ne budete imali Bibliju?`

`2. Razmislite o drugim primerima kada su Isus i Njegovi učenici temeljili svoje tvrdnje na Pismu. Koliko su uspešne bile te tvrdnje? `    
