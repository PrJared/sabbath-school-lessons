---
title:  Za dalje proučavanje
date:   19/06/2020
---

U knjizi Put Hristu od Elen Vajt pročitajte poglavlje „Šta činiti sa sumnjom?“, str. 105-113 original. Pročitajte i deo teksta pod naslovom „Načela za pristup tumačenju Svetog pisma“ u dokumentu „Metode proučavanja Biblije“, koji možete naći na internet stranici https://bit.ly/2WFxZmi.

U Bibliji se nalaze mnoge tajne koje ograničena ljudska bića teško mogu da shvate, i koje su suviše duboke da bismo ih u potpunosti objasnili. Zato je potrebno da imamo ponizan um i budemo spremni da se, uz molitvu, poučavamo iz Svetog pisma. Ako smo verni Pismu, dopustićemo biblijskom tekstu da kaže to što zaista hoće – čak i ako je njegovo značenje u suprotnosti sa našim očekivanjima. Ako smo verni Pismu, poštovaćemo tekst umesto da ga preinačujemo (da, neki zaista sami menjaju tekst), ili da izbegavamo njegovo pravo značenje.

„Kada se Božja reč otvara bez dubokog poštovanja i molitve, kad misli i osećanja nisu usredsređeni na Boga, niti su u skladu s Njegovom voljom, um biva pomračen sumnjom, a ta sumnjičavost se pojačava već u toku samog proučavanja Biblije. Neprijatelj preuzima kontrolu nad mislima, i predlaže tumačenja koja nisu ispravna. Kad god ljudi ne teže da se rečima i delima usklade sa Bogom, oni su, bez obzira na svoje obrazovanje, podložni zabludama u svom razumevanju Pisma, i zato nije bezbedno osloniti se na njihova objašnjenja. Oni koji u Svetom pismu traže nedoslednosti, nemaju odgovarajući duhovni uvid. Sa tako iskrivljenom vizijom, oni će pronalaziti mnogo razloga za sumnju i neverovanje u onome što je zapravo jednostavno i jasno.“ – Elen G. Vajt, Put Hristu, str. 110, 111 original.

**Za razgovor**

`Zašto stavovi koje ljudi imaju u odnosu na Bibliju, o kojima smo govorili ove sedmice, predstavljaju temelj za pravilno razumevanje Svetog pisma? Kakvi su još stavovi prema Bibliji, po vašem mišljenju, od presudne važnosti kao pomoć da biste je bolje razumeli?`

`Zašto ne bi trebalo da nas čudi to što u Bibliji nalazimo pojedinosti koje je teško objasniti i razumeti? Uostalom, koliko je pojava u samom svetu prirode ponekad teško razumeti? Do današnjeg dana, na primer, voda (voda!) je još uvek puna tajni. `

`Kako možemo, kao adventisti, da odgovorimo na pitanja u vezi sa tekstom Luka 23,43, gde (prema većini prevoda) Isus kaže razbojniku na krstu da će istog dana biti s Njim na nebu? Kako možemo na pošten način odgovoriti na to? Kako nam, na primer, tekstovi kao što su Jovan 20,17, Propovednik 9,5 i 1. Korinćanima 15,16-20, mogu pomoći da razumemo o čemu je tu zapravo reč? `
