---
title:  Baviti se problemima pošteno i pažljivo
date:   15/06/2020
---

Da li vam se ikad desilo da naiđete na neki tekst ili niz tekstova koje niste razumeli, ili ste teško mogli da uskladite sa ostatkom knjige, ili sa realnošću uopšte? Zapravo, bilo bi prosto neverovatno da se, pre ili kasnije, niste suočili s takvim problemom. Pitanje je, međutim – kako ste reagovali? Ili, što je još važnije – kako je trebalo da reagujete?

`Pročitajte tekstove 1. Dnevnika 29,17; Priče 2,7 i 1. Timotiju 4,16. Šta nam oni govore što bismo mogli primeniti kao odgovor na pitanje kako da postupamo sa teškim tekstovima? `

Jedino ako smo iskreni i pošteni, možemo se suočiti sa teškoćama na odgovarajući način. Poštenje nam ne dopušta da izbegavamo teškoće, niti da pokušamo da ih prikrijemo. Poštenje nas takođe sprečava da dajemo površne odgovore koji se ne mogu održati pri pažljivom ispitivanju. Bog voli iskrenost i poštenje. A mi bi trebalo da oponašamo Njegov karakter u svemu što radimo, čak i u svom proučavanju Biblije.

Pošteni ljudi će se baviti biblijskim problemima pazeći da ne iznose informacije bez konteksta, da ne iskrivljuju istinu varljivim rečima, i ne zavode druge manipulišući dokazima. Mnogo je bolje sačekati da se pronađe ubedljiv odgovor na teškoću, nego pružati dvosmisleno ili nezadovoljavajuće rešenje. Pozitivan sporedni efekat poštenog pristupa proučavanju Biblije ogleda se u tome što on gradi poverenje, a poverenje je srž svakog zdravog međuljudskog odnosa. To ljudima deluje mnogo ubedljivije od nategnutih odgovora. Bolje je jednostavno reći da ne znate kako da odgovorite na neko pitanje, ili da objasnite neki tekst, nego se truditi da po svaku cenu dokažete kako on znači ono što biste vi voleli da znači, iako to možda uopšte nije istina.

Pažljivi ljudi svesrdno žele da saznaju pravu istinu o Božjoj Reči i zato se dosledno trude da ne srljaju u preuranjene zaključke zasnovane na nedovoljnom znanju ili nepouzdanim dokazima. Pažljivi ljudi su odlučni u nameri da ne previde nijedan aspekt ili detalj koji bi mogao biti važan. Oni nisu brzopleti u svom razmišljanju, već temeljni i marljivi u proučavanju Božje Reči i svake informacije koja bi mogla biti povezana s njom.

`Šta vi radite, odnosno, šta bi trebalo da radite sa tekstovima koje ne razumete u potpunosti, ili koji se naizgled ne slažu s vašim poimanjem istine? `
