---
title:  Baviti se problemima ponizno
date:   16/06/2020
---

`Pročitajte tekstove Jakov 4,6-10; 2. Dnevnika 7,14 i Sofonija 3,12. Zašto je poniznost važna kad pokušavamo da se bavimo teškim odlomcima u Pismu? `

Mnogi ljudi su došli do zapanjujuće spoznaje i osvešćujućeg uvida da zavise od nečega ili nekoga izvan njih samih. Shvatili su da oni nisu merilo svih stvari. Ti ljudi vrednuju istinu više od potrebe svog ega da bude u pravu, i svesni su da istina nije nešto što su sami izmislili, već nešto sa čim moraju da se suoče.

Verovatno najveća spoznaja do koje su ovi ljudi došli upravo je to koliko malo oni zaista poznaju istinu. Svesni su, kao što je Pavle pisao, da vide „kao kroz staklo, u zagonetki“ (1. Korinćanima 13,12).

Prednosti takve poniznosti u razmišljanju su mnogostruke – navika skromnog ispitivanja predstavlja osnovu svakog rastenja u znanju, jer omogućava slobodu koja prirodno rađa poučljiv duh. To ne znači da ponizni ljudi često nisu u pravu, niti da uvek menjaju mišljenje i da nikad nemaju čvrsta uverenja. To samo znači da se oni povinuju biblijskoj istini. Svesni su ograničenosti svog znanja i, upravo zato, sposobni da prošire svoje poznavanje i razumevanje Božje Reči na način na koji neki takozvani intelektualac, arogantan i ohol, ne bi mogao.

„Svi koji pristupaju Božjoj Reči da bi dobili usmerenje, u skromnom duhu, željni da se pouče i odlučni da saznaju uslove spasenja, razumeće o čemu Pismo govori. Međutim, oni koji u proučavanje Reči unose duh koji ona ne odobrava, na kraju i primaju duh koji ona ne daje. Gospod ne progovara ravnodušnom umu. On ne troši uzalud reči da bi poučio nekoga ko nema poštovanja i svojevoljno ostaje zatrovan. Ali zato kušač poučava svaki um koji spremno prihvata njegove predloge i ne obazire se na Božji sveti zakon.

A mi treba da ponizimo svoja srca, da iskreno i pobožno istražujemo Reč života, jer samo um koji je skrušen i ponizan može da ugleda svetlost.“ – Ellen G. White, The Advent Review and Sabbath Herald, August 22, 1907.

`Kako ostvarujete zdravu ravnotežu između poniznosti i čvrstog uverenja? Na primer, kako biste odgovorili na sledeću optužbu: Kako vi, adventistički hrišćani, možete biti tako sigurni da ste u pravu kad je reč o Suboti, i da skoro svi drugi greše?`
