---
title:  Mogući razlozi za prividne protivrečnosti
date:   14/06/2020
---

`Pročitajte tekst 2. Timotiju 2,10-15. Pavle savetuje Timotija da bude vredan i da „pravo upravlja riječju istine“. Koju važnu poruku on ovde upućuje svima nama?`

Nijedan pažljiv i iskren proučavalac Pisma neće negirati činjenicu da u Bibliji postoji ponešto što je teško razumeti. To ne bi trebalo da nas uznemirava.

Zapravo, u izvesnom smislu, te teškoće bi trebalo i očekivati. Naposletku, mi smo nesavršena i ograničena bića, i niko od nas ne poseduje sveobuhvatno znanje ni o jednoj oblasti nauke, a kamoli o onome što je božansko. Prema tome, kad neupućena i ograničena ljudska bića pokušavaju da shvate mudrost beskrajnog Boga iz Svetog pisma, sigurno će doći do izvesnih poteškoća. Međutim, takve teškoće u razumevanju biblijskih učenja ni na koji način ne dokazuju da je ono što Biblija tvrdi neistinito.

Oni koji odbacuju božanski otkrivena i nadahnuta biblijska učenja, često proglašavaju te teškoće za protivrečnosti i greške. Budući da je za njih Biblija manje-više jedna obična knjiga, uvereni su da ona mora sadržavati neke nedostatke i pogreške. Kad zauzmu takav stav, ljudi obično i ne ulažu ozbiljne napore da potraže objašnjenje koje bi uzimalo u obzir celinu i pouzdanost Svetog pisma, proizašlu iz njegovog božanskog nadahnuća. Ljudi koji dovode u pitanje prve stranice Pisma – izveštaj o Stvaranju (na primer), uskoro počinju da izražavaju sumnju i nesigurnost u pogledu i ostalih delova Biblije.

Doduše, do nekih neusaglašenosti u Pismu zaista može doći zbog manjih grešaka prepisivača ili prevodilaca. U vezi s tim, Elen Vajt je pisala: „Neki nas strogo gledaju i kažu: ’Zar ne mislite da je moglo doći do nekih grešaka prilikom prepisivanja ili prevođenja?’ To je sasvim moguće, ali neko ko je toliko uskogrud da počinje da okleva i spotiče se o takvu jednu mogućnost ili verovatnoću, bio bi isto tako sklon da se spotakne i o svaku tajnu Nadahnute Reči, jer on u svojoj slabosti ne može da pronikne u Božje namere. Da, on bi se isto tako spotakao i o proste činjenice koje su za prosečan um prihvatiljive i prepoznatljivo božanske, za koji je Božja reč jednostavna, lepa i puna slasti. Ni sve greške neće dovesti u nepriliku nijednu dušu, niti će navesti ikoga da se spotakne, ukoliko on sam ne pronalazi teškoće i u najjednostavnijoj otkrivenoj istini.“ – Ellen G. White, Selected Messages, book 1, p. 16.

`Zašto je tako važno da pristupamo Bibliji u duhu poniznosti i povinovanja? `
