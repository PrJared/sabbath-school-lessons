---
title:  Bavljenje teškim tekstovima
date:   13/06/2020
---

### Tekstovi za proučavanje u toku sedmice
2 Timotiju 2,10-15, 1. Dnevnika 29,17; Jakov 4,6-10; Galatima 6,9; Dela 17,11.

> <p>Tekst za pamćenje</p>
>„I trpljenje Gospoda našega držite za spasenje; kao što vam i ljubazni naš brat Pavle po danoj mu premudrosti pisa. Kao što govori o ovome i u svima svojijem Poslanicama, u kojima imaju neke stvari teške razumjeti, koje nenaučeni i neutvrđeni izvrću, kao i ostala Pisma, na svoju pogibao“ (2. Petrova 3,15.16).

Raspravljajući o poslanicama apostola Pavla, Petar piše da u njima postoje „neke stvari teške razumjeti“ (2. Petrova 3,16). Njih „nenaučeni i neutvrđeni izvrću... na sopstvenu pogibao“ (2. Petrova 3,16). Petar ne kaže da je u njima sve teško razumeti, već samo ponešto.

Ali mi to već znamo, zar ne? Koji iskreni čitalac Biblije nije naišao na tekstove koji mu deluju neobično i koje je teško razumeti? Izvesno je da smo, pre ili kasnije, svi imali takvo iskustvo.

Zato ćemo ove sedmice obratiti posebnu pažnju, ne toliko na teške tekstove same po sebi, već na razloge iz kojih nam oni mogu stvarati teškoće, i kako da ih, kao verni tragaoci za istinom iz Božje Reči, razrešimo. U krajnjoj liniji, neke od tih teško shvatljivih tvrdnji možda nikad neće biti razjašnjene sa ove strane neba. U isto vreme, velika većina tekstova u Bibliji ne predstavlja nikakav problem za razumevanje, i zato ne treba dopustiti da mali broj tih nejasnoća oslabi naše poverenje u pouzdanost i autoritet Božje Reči kao celine.
