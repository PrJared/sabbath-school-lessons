---
title:  Bavljenje teškoćama uz molitvu i na biblijski način
date:   18/06/2020
---

`Pročitajte tekstove Dela 17,11; Dela 8,35 i Dela 15,15.16. Šta su činili apostoli i pripadnici rane crkve kada su se suočavali sa teškim pitanjima? Zašto je Sveto pismo još uvek najbolji izvor za sopstveno tumačenje?`

Najbolje rešenje za probleme na koje nailazimo u Bibliji još uvek se nalazi u njoj samoj. Sa problemima u Bibliji najbolje se izlazi na kraj kada se proučavaju u svetlosti celog Pisma, umesto da se pojedinačan tekst proučava odvojeno od ostalih, i od Pisma kao celine. Zaista moramo koristiti Bibliju da nam pomogne da razumemo Bibliju. Naučiti kako da dođemo do velikih istina otkrivenih u Pismu jedna je od najvažnijih stvari koje možemo uraditi.

Ako ne razumete neki deo Pisma, pokušajte da steknete nešto svetlosti iz drugih biblijskih tekstova koji se bave istom temom. Uvek nastojte da nađete jasnu izjavu Pisma koja baca svetlost na manje jasne delove. Takođe je veoma važno da nikad ne zasenjujemo i ne zamagljujemo jasne biblijske tvrdnje dovodeći ih u vezu sa teško razumljivim tekstovima. Umesto da rešenje tražimo u vanbiblijskim izvorima, filozofiji ili nauci, trebalo bi da dopustimo tekstu samog Pisma da nam rastumači sopstveno značenje.

Neko je zgodno rekao da, kad smo na kolenima, doslovno vidimo probleme iz nove perspektive. Jer, putem molitve, mi pokazujemo da nam je potrebna božanska pomoć kad je reč o tumačenju i razumevanju Pisma. U molitvi, mi tražimo prosvetljenje uma delovanjem istog Svetog Duha koji je nadahnjivao biblijske pisce da zapišu to što su zapisali.

U molitvi se otkrivaju naše pobude, i pruža nam se prilika da kažemo Bogu zašto zaista želimo da razumemo to što čitamo. U molitvi možemo tražiti od Boga da otvori naše oči za svoju Reč i da nam daruje duh spreman da sledi i primenjuje Njegovu istinu. (To je presudno!) Kad nas Bog, u odgovoru na naše molitve, vodi posredstvom Svetog Duha, On ne protivreči onome što je već otkrio u Bibliji. Bog će uvek biti u skladu sa Biblijom, potvrđivaće i zidati na onome što su nam biblijski pisci saopštili pod Njegovim nadahnućem.

`Kako vam molitva pomaže da dospete u ispravno stanje uma da biste mogli bolje da razumete i poslušate Božju Reč?`
