---
title:  Odlučnost i strpljenje
date:   17/06/2020
---

`Pročitajte tekst Galatima 6,9. Premda Pavle ovde govori o istrajnosti u činjenju dobra drugima, isti stav je neophodan i kad se bavimo teškim pitanjima. Zašto su odlučnost i strpljenje važni u rešavanju problema? `

Istinska dostignuća uvek zahtevaju istrajnost. Ono što lako zadobijemo često nedovoljno cenimo. Teškoće koje se javljaju u Bibliji pružaju nam priliku da uposlimo svoj um, a naša odlučnost i istrajnost u traganju za rešenjem otkrivaju koliko je to pitanje zaista važno za nas. Svako vreme koje provedemo proučavajući Bibliju u nastojanju da otkrijemo nešto više o njenom značenju i poruci je dobro utrošeno vreme. Možda će marljivo pretraživanje Pisma u potrazi za odgovorom, čak i ako to duže potraje, biti veći blagoslov i od samog rešenja problema, kada ga konačno nađemo. Uostalom, kad nađemo rešenje za neki problem koji nas dugo muči, ono nam postaje veoma dragoceno.

Činjenica da ne možete brzo da rešite neku teškoću ne dokazuje da ona uopšte ne može da se reši. Neverovatno je kako često previdimo tu očiglednu činjenicu. Ima mnogo onih koji, kada naiđu na neku teškoću u Bibliji, pošto malo promisle o njoj i ne uspeju da dođu do mogućeg rešenja, iznenada zaključuju da taj problem zapravo i ne može da se reši. Neki čak počinju da preispituju koliko je Biblija uopšte pouzdana. Međutim, ne bi trebalo da smetnemo sa uma da postoji možda čak vrlo jednostavno rešenje, iako ga mi, u svojoj ograničenoj ljudskoj mudrosti – ili neznanju – jednostavno ne vidimo. Šta bismo pomislili o nekome ko počinje da uči algebru i ko nakon pola sata, pošto je uzalud pokušavao da reši neki težak problem, izjavi da rešenje uopšte ne postoji, samo zato što on nije mogao da ga nađe? Isto važi i za nas kad proučavamo Bibliju.

Kad neke teškoće prkose i vašim najusrdnijim naporima da ih rešite, ostavite ih za trenutak po strani, a u međuvremenu obnavljajte ono što vam je Bog jasno pokazao. Neki duhovni uvidi stiču se tek kada smo spremni da sledimo ono što nam je Bog već rekao da učinimo. Zato, budite istrajni i strpljivi u svom proučavanju Biblije. Uostalom, strpljenje je vrlina vernika poslednjeg vremena (videti Otkrivenje 14,12).

`Šta možemo naučiti od drugih ljudi koji su marljivo i strpljivo proučavali teško shvatljive delove Biblije? Kako možemo ohrabriti druge da ne odustanu od svoje potrage za istinom? Zašto ne treba da se uplašimo kad naiđemo na neki težak tekst u Pismu?`
