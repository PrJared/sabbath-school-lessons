---
title:  Pouka za učitelje
date:   19/06/2020
---

### Ključni tekstovi
2 Petrova 3,15.16; 2. Timotiju 2,15; 1. Timotiju 4,16; 1. Dnevnika 29,17; Priče 2,7; Jakov 4,6; Galatima 6,9.

#### Prvi deo: opšti pregled

Svaki proučavalac Biblije se u određenom trenutku susreo sa teško razumljivim tekstovima Pisma. Ova poteškoća ne treba da nas iznenadi. Svako ko se suočava sa drugom kulturom i pogledom na svet zna da je neminovno da neće odmah sve razumeti, jer su nam pojedine stvari strane. Isto važi i za shvatanje Pisma. Ako sve u Pismu razumemo, ne bi bilo potrebe da stičemo jasnije razumevanje i ne bi bilo toliko podsticajno da rastemo u duhovnom znanju. Način na koji pristupamo teškim tekstovima ne samo da mnogo otkriva o našem stavu prema Svetom pismu, već takođe pokazuje koliko smo ozbiljni u traganju za odgovorima. Količina vremena i mentalne snage koje ulažemo u rešavanje poteškoća, pokušavajući da pronađemo odgovore koji su u skladu sa Pismom, otkriva koliko nam je važno Sveto pismo, kao i pronalaženje odgovora. Teški tekstovi ne stavljaju samo izazov pred nas, već pružaju jedinstvenu priliku da dublje istražujemo i revnije proučavamo Pismo da bismo potpunije razumeli biblijske pisce i Božju poruku. Ne treba da se plašimo suočavanja sa pitanjima u Pismu koja ne shvatamo. U stvari, možemo biti zahvalni čak i za izazovne i teške tekstove u Bibliji, jer nam pružaju priliku da produbljujemo svoje shvatanje. Postoje određeni važni stavovi koji će uticati na to da li će te poteškoće postati blagoslov za nas ili kletva.

#### Drugi deo: komentar

**Mogući razlozi za poteškoće i očigledne protivrečnosti**

Mnogi skolari koji ne veruju u božansko nadahnuće Svetog pisma smatraju da je Pismo kontradiktorno i puno grešaka, jer po njihovom mišljenju, biti čovek znači grešiti i biti nesavršen. Iako je tačno da ljudi greše i da se ne drže uvek istine, činjenica je da su čak i pogrešiva ljudska bića potpuno sposobna da proniknu u istinu i da govore o njoj. Ako su čak i pogrešiva bića sposobna da verno objavljuju istinu, koliko više treba da očekujemo da će Bog, koji ne izgovara laži (Jevrejima 6,18), sprečiti biblijske pisce da nas svojim rečima odvedu u zabludu.  

Kada ljudi pristupaju Bibliji sa metodološkom sumnjom, prihvatiće da je ona istinita samo kada postoji siguran dokaz u prilog njene tačnosti. Umesto da daju Pismu prednost nad sumnjom kada nisu dostupne sve informacije, mnogi kritičari prihvataju samo one tekstove kao verodostojne i istinite čiju je tačnost potvrdio ljudski razum ili ukoliko je spoljašnji dokaz jasno ukazao da je Pismo u skladu sa arheološkim i naučnim otkrićima. Ako su ovi spoljašnji kriterijumi konačno merilo onoga što je prihvatljivo, i Pismo ponekad nije u skladu sa tim, ti tumači smatraju da su pronašli određene protivrečnosti.

Kada se bavimo biblijskim izjavama, ne treba da zaboravimo da su biblijski pisci često koristili netehnički, običan, svakodnevni jezik da opišu određene stvari. Na primer, govorili su o izlasku Sunca (4. Mojsijeva 2,3; Isus Navin 19,12) i njegovom zalasku (5. Mojsijeva 11,30; Danilo 6,14), odnosno, koristili su jezik kojim su mogli opisati nešto, a ne naučni jezik. Takođe, ne smemo mešati društvenu opštu saglasnost sa naučnom potvrdom. Potreba za tehničkom preciznošću varira u skladu sa situacijom u kojoj je izjava data. Prema tome, nepreciznost nije isto što i neistinitost.

Određena neslaganja mogu se pojaviti usled manjih varijacija i grešaka koje su načinili prepisivači i prevodioci Biblije. Većina grešaka koje su se na taj način prenosile predstavljaju nenamerne promene nastale u trenutku kada su prepisivači pomešali slična slova ili kada su prepisujući tekst slučajno „preskočili deo teksta došavši do reči ili reda koji započinju istim slovom ili rečju. To se događa kada između reči nema razmaka ili znaka interpunkcije, što je svakako bio slučaj u grčkim tekstovima, kao i u jevrejskim“. (Pol D. Vegner [Paul D. Wegner], A Student’s Guide to Textual Criticism of the Bible [Downers Grove, IL: InterVarsity Press, 2006], str. 46). Ponekad se javlja obrnuti redosled dva slova ili reči. Na primer, u tekstu Jovan 1,42. ime „Jovan“ (Iōannou), kako je zabeleženo u nekoliko knjiga, u drugim spisima napisano je „Jona“ [Iōna] (ove i slične primere videti u: Vagner, A Student’s Guide to Textual Criticism of the Bible, str. 48). Ovakvi primeri ne treba da nas uznemire. Kao prvo, biblijski spisi su daleko najpouzdaniji i najočuvaniji spisi drevnog sveta. Nijedna druga literatura nije toliko umnožena i tako brižno prepisivana u skladu sa originalnim sadržajem kao što su biblijski spisi. Drugo, te male promene mogu se ispraviti u svetlosti drugih dostupnih dokaza. One ne utiču ni na jednu važnu doktrinu ili učenje Biblije. Iako su prepisivači i prevodioci generalno bili izuzetno pažljivi u svom radu, oni nisu bili nadahnuti kao prvobitni biblijski pisci. Elen Vajt je bila svesna da „postoji mogućnost da su prepisivči ili prevodioci načinili određene greške“. Međutim, ona smatra da sve te „greške neće stvoriti poteškoće nijednoj duši, niti uticati da se nečije stopalo spotakne, da neće stvoriti teškoće jasno otkrivenim istinama“. (Elen Vajt, Selected Messages, 1. sveska, str. 16)

**Teška pitanja treba iskreno i pažljivo razmotriti**

Bog voli iskrenost (1. Dnevnika 29,17). Ako iskreno tražimo istinu, pronaći ćemo je. Iskrenost će izvojevati pobedu na duže staze. Iskreno suočavanje sa poteškoćama znači da ih ne poričemo, da ne iskrivljujemo dokaze, već se nepristrasno bavimo njima. Mnogo je bolje da iskreno priznamo da nemamo zadovoljavajući odgovor na teško pitanje nego da iskrivljujemo činjenice da bismo ih učinili prihvatljivijim. Plitki odgovori neće izdržati probu pomnog ispitivanja i baciće senku na naš kredibilitet. Verska laž je možda najdestruktivnija laž od svih, jer baca tamnu senku na Božji karakter i Njegovu reč i dovešće u pitanje čak i naš integritet. Ukoliko zanemarujemo iskrenost u svom traženju odgovora, umrtvićemo svoju savest i ugroziti svoj duhovni život. Na kraju ćemo se naći u opasnosti da uopšte ne cenimo istinu. Možda čak nećemo moći da razlikujemo istinu od laži. Međutim, iskrenost donosi blagoslov – gradi poverenje upravo u odnosu sa onim ljudima koje želimo da zadobijemo za biblijsku istinu. Iskrenost je temelj svih zdravih ličnih odnosa. Naša iskrenost treba da bude praćena pažljivim postupanjem. Iskrena osoba može da čeka i neće donositi brze zaključke koji se temelje na ograničenim informacijama. Ona će učiniti sve što je potrebno da pažljivo proceni dostupne dokaze.

Možete li se setiti primera neiskrenih odgovora o Bibliji i negativnog (dugoročnog) uticaja koji su ti odgovori imali na druge? Možete li se setiti situacija u kojima su iskreni odgovori na biblijska pitanja imali pozitivan (dugoročan) uticaj na one koji su ih čuli?

**Teškim pitanjima treba ponizno pristupiti**

Poniznost je suprotna oholosti. Oholost nas sprečava  da cenimo mišljenje i postignuća drugih. Ohola osoba ne oseća potrebu da uči, jer smatra da sve već zna. Ponizna, sa druge strane, priznaje da istina nije nastala sama od sebe već da je Bogom nadahnuta (videti: 2. Timotiju 3,16). Ponizni ljudi imaju poučljiv duh i ne tvrde da znaju sve odgovore. Spremni su da šire svoje znanje o Božjoj reči na način na koji oholi i ponosni ljudi ne mogu. Pošto je oholost toliko duboko ukorenjena u svima nama, a poniznost se suprotstavlja našoj kulturi i društvu, stav poniznosti možda je stav koji se najteže usvaja.

Da li poznajete nekoga ko ima iskreno ponizan karakter? Ko je ta osoba? Šta u njenom životu i obrazovanju ostavlja najači utisak na vas?

Razmislite o sledećoj izjavi Elen Vajt o ovoj temi: „Oni koji su skloni sumnji, imaće više nego dovoljno razloga za to. Bog ne namerava da ukloni sve povode za neveru. On daje dokaze koji se moraju brižljivo istražiti s poniznim umom i poučljivim duhom; svako treba da zaključuje na osnovu težine dokaza.“ (Testimonies for the Church, 3. sveska, str. 255)

**Bavite se teškim pitanjima odlučno i strpljivo**

Na pojedina teška pitanja ne možemo dati lake i brze odgovore. Ona zahtevaju odlučnost i strpljenje. Vekovima su skolari bili zbunjeni zbog jednog od najsloženijih neslaganja u Svetom pismu: nejednakog broja jevrejskih careva u Starom zavetu. Biblija pruža mnogo podataka o ovim carevima, ali kada se pojedinosti spoje, čini se da su kontradiktorne. Adventistički proučavalac Edvin Tiel lako je mogao da prihvati ovo nerešeno neslaganje kao takvo. Međutim, pošto je verovao u istinitost i pouzdanost Pisma, bio je odlučan da ne odustane. Godinama je proučavao sve činjenice. Pažljivim proučavanjem biblijskih podataka i poređenjem sa nebiblijskim izvorima, konačno je mogao da objasni da su u vreme vladavine jevrejskih careva korišćene različite metode za brojanje godina. Njegovo rešenje se slaže sa biblijskim izveštajem i izveštajima drugih naroda drevnog sveta. Njegova knjiga The Mysterious Numbers of the Hebrew Kings (Tajanstveni brojevi jevrejskih careva) (Grand Rapids, MI: Zondervan Publishing House, 1983) postala je standardno delo široko prihvaćeno u učenjačkim krugovima, daleko izvan granica Hrišćanske adventističke crkve.

#### Treći deo: primena u životu

Mnoge takozvane greške nisu posledica Božjeg otkrivenja, već našeg pogrešnog tumačenja. One ne nastaju zbog nejasnoće Biblije, već neznanja i predrasuda tumača. Ipak, postoje određena teška pitanja u Bibliji na koja se ne može brzo odgovoriti. Teška su za razumevanje, čak i za najiskrenije i najodlučnije osobe. Međutim, samo zato što nismo pronašli rešenje određenog problema ne znači da rešenje uopšte ne postoji. Vrlo je verovatno da su se drugi proučavaoci Pisma borili sa istim poteškoćama mnogo pre nas, i da verovatno postoji odgovor, čak i ako ga nismo svesni.

Međutim, mi takođe možemo da iskusimo ono što je Danilo doživeo kada se suočio sa biblijskim tekstovima koje nije razumeo (videti: Danilo 8,27; 9,20–23). On se tada molio (videti: Danilo 9,1–19). Kada smo na kolenima, možemo steći potpuno nov uvid u određena teška pitanja.

U kakvim prilikama je molitva unela promenu u vaš život kada ste se bavili nekim teškim pitanjima? Podelite svoje iskustvo sa drugima.

Dalja načela i posebne primere o tome kako se izboriti sa teškim tekstovima, možete potražiti u sledećoj knjizi: Gerhard Fandl [Gerhard Pfandl], Interpreting Scripture: Bible Questions and Answers, Biblical Research Institute Studies 2 (Silver Spring, MD: Biblical Research Institute, 2010).  
