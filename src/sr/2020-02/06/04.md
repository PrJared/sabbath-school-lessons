---
title:  Biblija i kultura
date:   05/05/2020
---

`Pročitajte Dela 17,16-32. U 17. poglavlju Dela apostolskih, Pavle je pokušao da iznese evanđeosku poruku u jednom novom kontekstu – kroz filozofiju grčke kulture. Na koji način različito kulturno zaleđe utiče na našu procenu važnosti pojedinih ideja?`

Poznavanje kulturnog konteksta Bliskog istoka pomaže nam da razumemo neke biblijske tekstove. „Na primer, jevrejska kultura je pripisivala odgovornost pojedincu za delo koje nije počinio, ali je dopustio da se dogodi. Otuda, nadahnuti pisci Svetog pisma uobičajeno pripisuju Bogu da je aktivno učinio nešto za šta bismo mi u zapadnoj misli rekli da je dopustio, ili da nije sprečio da se dogodi, na primer, otvrdnuće faraonovog srca.“ – „Metodi proučavanja Biblije“, odeljak 4.

Kultura takođe pokreće neka važna hermeneutička pitanja. Da li je Biblija kulturološki uslovljena, tako da se odnosi samo na kulturu u kojoj je pisana? Ili božanska poruka koja je data u određenoj kulturi prevazilazi tu kulturu i obraća se svim ljudima? Šta se dešava kad nečiji lični kulturološki doživljaj postane osnova i kriterijum za naše tumačenje Pisma?

U stihu Dela 17,26 apostol Pavle nudi jedan interesantan ugao posmatranja realnosti, koji se često previđa kad se čita taj tekst. On tvrdi da nas je Bog sve načinio od jedne krvi. Mada smo kulturološki veoma različiti, sa biblijske tačke gledišta postoji nešto što povezuje sve ljude uprkos razlikama, jer je Bog Stvoritelj čitavog čovečanstva. Naša grešnost i potreba za spasenjem nije ograničena na jednu kulturu. Svima nam je potrebno spasenje koje nam se nudi na osnovu smrti i vaskrsenja Isusa Hrista.

Premda se obraćao određenim generacijama, Bog se postarao da i budući naraštaji koji budu čitali Njegovu Reč razumeju da njene istine prevazilaze lokalne prilike u kojima su biblijski tekstovi pisani.

Poređenja radi, setite se algebre, koja je prvi put pronađena u 9. veku nove ere u Bagdadu. Da li to onda znači da su istine i principi te grane matematike važili samo za to vreme i mesto? Naravno da ne.

Isti princip se može primeniti na Božju Reč. Iako je Biblija pisana pre mnogo vremena u kulturama veoma različitim od naše, istine koje ona sadrži bitne su za nas danas isto kao što su bile za one kojima su prvi put upućene.
