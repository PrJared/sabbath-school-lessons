---
title:  Za dalje proučavanje
date:   08/05/2020
---

U knjizi Put Hristu od Elen Vajt pročitajte poglavlje „Šta činiti sa sumnjom“, str. 105-113 original, a iz dokumenta „Metode proučavanja Biblije“ 1. odeljak: „Proučavanje Biblije: Pretpostavke, načela i metode“, 2. odeljak: „Pretpostavke koje proizlaze iz tvrdnji Svetog pisma“, i 3. odeljak: „Načela za pristup tumačenju Svetog pisma“ (dokument se može naći na veb adresi: https://bit.ly/2wn9Rub).

„Kada otpočnete da proučavate Božju Reč, ostavite sve predrasude i tuđe ideje. Nikad nećete otkriti istinu ako proučavate Sveto pismo zato da biste odbranili svoje lične zamisli. Ostavite na stranu vlastite ideje i skrušena srca pristupite da slušate šta će vam Gospod kazati. Božja reč daje razum poniznom istraživaču, koji sedi kod Hristovih nogu da bi od Njega primio istinu. Onima koji se smatraju odviše mudrima da bi proučavali Bibliju, Hristos kaže: Želite li postati mudri za spasenje, postanite blagi i ponizna srca.

Ne čitajte Reč Božju u svetlosti svojih ranijih nazora, nego je proučavajte brižljivo, s molitvom, slobodni od svojih predrasuda. Ako u toku čitanja steknete uverenje da se vaše omiljeno mišljenje ne slaže s Rečju, ne pokušavajte da Reč dovedete u sklad sa svojim mišljenjem, nego, naprotiv, nastojte da svoje mišljenje dovedete u sklad s Božjom reči. Ne dajte da na vas utiču vaše navike i vaše staro verovanje. Otvorite oči svog uma da biste gledali čudesa Božjeg zakona. Otkrijte što je napisano, i svoja stopala utvrdite na večnoj Steni.“ – Elen G. Vajt, Poruka mladima, str. 260 original.

**Za razgovor**

`Na koji način naš pogled na svet, naše obrazovanje i kultura utiču na naše tumačenje Svetog pisma? Zašto je toliko važno da budemo svesni spoljašnjih uticaja koje neizbežno unosimo u svoje tumačenje Biblije?`

`Svi se slažemo s tim da smo grešni i da se nalazimo pod negativnim uticajem greha. Na koje sve načine greh utiče na naše razumevanje Biblije? To jest, šta nam to greh čini što nas može navesti da pogrešno tumačimo Božju Reč? Na primer, kako nas želja da učinimo nešto što Biblija osuđuje može navesti da iskrivljujemo njeno značenje? Na koje još načine greh „filtrira“ naše tumačenje Biblije?`

`Kako nam razumevanje biblijskog vremena i kulture može pomoći da bolje shvatimo određene delove Pisma? Navedite neke primere. `
