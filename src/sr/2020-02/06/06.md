---
title:  Zašto je tumačenje važno
date:   07/05/2020
---

`Pročitajte Nemija 8,1-3.8. Zašto je jasno razumevanje Pisma tako važno za nas ne samo kao pojedince, već i kao crkvu?`

Najvažnije pitanje u Bibliji je pitanje spasenja, odnosno kako se spasavamo. Naposletku, gledano na duge staze, šta može biti važnije? Šta vredi, kao što je Isus kazao, ako zadobijemo sve što svet nudi, a izgubimo svoju dušu (Matej 16,26)?

Međutim, saznanje o tome šta Biblija uči u vezi sa spasenjem u velikoj meri zavisi od tumačenja. Ako pogrešno pristupimo tumačenju Biblije, verovatno ćemo doći do pogrešnih zaključaka, i to ne samo u pogledu spasenja već i svega ostalog što Biblija uči. Zapravo, već u vreme apostola, pogrešna teologija se bila uvukla u crkvu, nesumnjivo poduprta pogrešnim tumačenjima Pisma.

`Pročitajte 2. Petrova 3,15.16. Šta nam to govori o važnosti ispravnog tumačenja Pisma? `

Zaista, ako smo narod Knjige, koji želi da živi u skladu sa Biblijom i samo Biblijom, i ako nemamo druge autoritativne izvore, kao što su tradicija, ispovedanje vere ili autoritet crkve da tumači Bibliju umesto nas – onda je pitanje ispravne hermeneutike Biblije izuzetno važno, jer imamo samo Bibliju da nam kaže šta da verujemo i kako da živimo.

Pitanje tumačenja Pisma od presudne je važnosti za teološko i misiološko zdravlje crkve. Bez ispravnog tumačenja Biblije ne može biti jedinstva doktrine i učenja, a otuda ni jedinstva crkve i naše misije. Loša i iskrivljena teologija neizbežno vodi ka manjkavoj i promašenoj misiji. Konačno, ako imamo poruku koju treba da predamo svetu, ali smo nesigurni u vezi sa značenjem te poruke, koliko ćemo uspešno moći da je iznesemo onima kojima je potrebno da je čuju?

`Pročitajte tri anđeoske poruke iz teksta Otkrivenje 14,6-12. Koja se teološka pitanja tu javljaju, i zašto je njihovo ispravno razumevanje toliko važno za našu misiju?`
