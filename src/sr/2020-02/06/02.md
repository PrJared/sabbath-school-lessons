---
title:  Pretpostavke
date:   03/05/2020
---

`Pročitajte Luka 24,36-45. Šta je sprečilo učenike, koji su bili veoma dobro upoznati sa Pismom, da sagledaju pravo značenje Božje Reči, čak i kada su se prorečeni događaji odvijali pred njihovim očima?`

Niko ne pristupa sadržaju Svetog pisma ispražnjenog uma. Svaki čitalac, svaki proučavalac Pisma, pristupa Bibliji sa aspekta vlastite prošlosti i ličnog iskustva, što neizbežno utiče na proces njenog tumačenja. Čak su i prvi učenici imali sopstvene ideje o tome ko je Mesija i šta bi On trebalo da radi, na osnovu očekivanja njihovog vremena. Njihova snažna ubeđenja sprečavala su ih da jasnije shvate biblijski tekst, što nam pomaže da objasnimo zašto su oni tako često pogrešno razumeli Isusa i događaje povezane sa Njegovim životom, smrću i vaskrsenjem.

Svi se mi držimo određenih uverenja kad je reč o ovom svetu, o konačnoj realnosti, Bogu, itd., od kojih – čak i nesvesno – polazimo u svom tumačenju Biblije. Niko ne pristupa biblijskom tekstu bez ikakvih predubeđenja. Ako je, na primer, nečiji pogled na svet takav da on kategorično odbacuje svaku Božju natprirodnu intervenciju, on neće čitati i razumeti Pismo kao istinit i pouzdan izveštaj o onome što je Bog činio tokom istorije, nego će ga tumačiti sasvim drugačije od nekoga ko prihvata realnost natprirodnog.

Oni koji tumače Bibliju ne mogu u potpunosti da se oslobode vlastite prošlosti, iskustva, ustaljenih mišljenja i unapred usvojenih pojmova i stavova. Potpuna neutralnost, kao ni apsolutna objektivnost ne mogu se postići. U pozadini svakog proučavanja Biblije i teološkog promišljanja uvek leže pretpostavke o prirodi sveta i prirodi Boga.

Ali dobra vest je da Sveti Duh može da proširi naš skučeni vidokrug i ispravi naša predubeđenja, ukoliko otvorenog uma i iskrenog srca čitamo reči Pisma. Biblija u više navrata potvrđuje da su ljudi veoma različitog društvenog zaleđa bili u stanju da razumeju Božju Reč i da nas Sveti Duh može uputiti „na svaku istinu“ (Jovan 16,13).

`Koje su vaše pretpostavke u vezi sa svetom? Na koji način ih možete potčiniti Božjoj Reči, tako da sama Reč preoblikuje vaše zamisli kako bi bile više u skladu sa realnošću o kojoj Biblija uči?`
