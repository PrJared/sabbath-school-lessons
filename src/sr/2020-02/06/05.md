---
title:  Naša grešna i pala priroda
date:   06/05/2020
---

`Pročitajte Jovan 9,39-41 i Jovan 12,42.43. Šta je sprečavalo ljude o kojima je reč u tim tekstovima da prihvate istinitost biblijske poruke? Kakve savete i opomene za sebe možemo izvući iz tih događaja?`

Lako je gledati s prezirom na verske vođe iz prošlosti koje su odbacile Isusa uprkos tako moćnim dokazima. Međutim, i sami treba da budemo na oprezu da ne bismo gajili sličan stav u pogledu Njegove Reči.

Nema sumnje da je greh korenito izmenio naš odnos sa Bogom, narušio ga i izazvao pukotine u njemu. Greh utiče na celokupno naše ljudsko postojanje, pa i na našu sposobnost da tumačimo Pismo. Nije reč samo o tome da naši grešni misaoni procesi lako bivaju zaokupljeni grešnim ciljevima, već naš um i misli postaju iskvareni grehom, te otuda i zatvoreni za Božju istinu. U našem načinu razmišljanja mogu se uočiti sledeći pokazatelji te iskvarenosti: ponos, samoobmana, sumnja, otuđenost i neposlušnost.

Ponosna osoba uzdiže sebe iznad Boga i Njegove Reči. Do toga dolazi zato što ponos navodi tumača da prenaglašava ljudski razum kao da je ovaj konačni arbitar istine – čak i one istine koja se nalazi u Bibliji. Takav stav umanjuje božanski autoritet Pisma.

Neki ljudi su skloni da slušaju samo one ideje koje su im privlačne, čak i ako one protivreče Božjoj otkrivenoj volji. Bog nas je upozorio na opasnost od samoobmane (Otkrivenje 3,17). Greh takođe podstiče sumnju, tako da se kolebamo i skloni smo da ne verujemo u Božju Reč. Kad neko polazi od sumnje, tumačenje biblijskog teksta nikad ga neće dovesti do čvrstog uverenja. Naprotiv, osoba koja sumnja brzo uzdiže sebe na položaj u kom sama sudi o tome šta jeste a šta nije prihvatljivo u Bibliji, što je vrlo opasno tlo na kome se možemo naći.

Za razliku od toga, trebalo bi da Bibliji pristupamo sa verom i prihvatanjem, a ne sa stavom kritike i sumnje. Ponos, samoobmana i sumnja dovode do udaljavanja od Boga i Biblije, što sigurno vodi u neposlušnost, odnosno nespremnost da se sledi Božja otkrivena volja.

`Da li ste ikad zatekli sebe kako se borite protiv osvedočenja u vezi s nečim što ste pročitali u Bibliji – naime, da vas ona jasno upućuje na jedno, a da vi želite nešto sasvim drugo? Šta se dogodilo, i šta ste naučili iz tog iskustva?`
