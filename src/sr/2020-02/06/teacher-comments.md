---
title:  Pouka za učitelje
date:   08/05/2020
---

### Ključni tekstovi
Jevrejima 11,6; Luka 24,44.45; 1. Korinćanima 12,10; 1. Korinćanima 14,26; Jovan 1,41; Jovan 9,7; Dela 9,36; Luka 24,27; Dela 17,22–26; Jovan 9,39–41; Jovan 12,42.43; Nemija 8,1–3.8.

#### Prvi deo: opšti pregled

Ponekad ljudi kažu da shvataju Bibliju upravo onako kako glasi i da nema potrebe da je tumače. Iako je pohvalno da Bibliju ozbiljno shvatimo i da budemo spremni da sledimo njene naloge, niko ne pristupa Bibliji praznog uma. Naše misli i razumevanje pod uticajem su obrazovanja, porodice, kulture u kojoj rastemo i ličnog iskustva. Svi mi imamo određene pretpostavke sa kojima pristupamo tekstu. Čitanje i proučavanje biblijskog teksta neizbežno uključuje određeno tumačenje. Biblija je napisana na jezicima (grčkom, jevrejskom, aramejskom) sa kojima mnogi od nas nisu imali dodira i čije samo osnove poznajemo. I kao što svaki prevodilac zna, svaki prevod na drugi jezik uključuje određeni oblik tumačenja. Morate veoma dobro poznavati jezik da biste razumeli istančane pojedinosti ili da biste prepoznali ironiju. Takođe, naše misli pomračene su grehom i iz tog razloga nisu neutralne kada se radi o duhovnim pitanjima. Sama činjenica da postoje različite crkve i verske zajednice, iako sve one tvrde da žive po Bibliji, pokazuje da smo svi skloni određenom obliku tumačenja. Ipak, proučavamo istu Knjigu i možemo doneti zaključke koji nas ujedinjuju, uprkos svim prethodnim razlikama. Tumačenje je suštinsko za razumevanje, i ove sedmice proučavaćemo metode tumačenja koje će nas voditi u istraživanju Biblije.

#### Drugi deo: komentar

Značenje rečenice ne određuje se samo pojedinim rečima koje su upotrebljene, već kontekstom u kome se te reči koriste. Ako na adekvatan način ne uzmemo u obzir uži i širi literarni kontekst određene izjave i način na koji se reči koriste u tom primeru, brzo ćemo doneti pogrešne zaključke. Slično tome, treba da uzmemo u obzir istorijsku pozadinu teksta. To nam pomaže da ga smestimo u određeni okvir. Svaki tekst bez konteksta brzo postaje izgovor za sopstveno mišljenje. Ukoliko zanemarimo kontekst, ubrzo ćemo u tekstu pročitati nešto što pisac zapravo nije nameravao da kaže. To nazivamo eisegezom. Umesto da čitamo u tekstu što ne postoji, treba da uradimo temeljnu egzegezu. Odnosno, u tekstu treba da čitamo ono što tekst zapravo kaže. Adventistički hrišćani žele da slede samo Bibliju. Nemamo papu ili tradiciju poučavanja koja određuje definitivno značenje Pisma. Prema tome, pažljivo i zdravo tumačenje Biblije je važno za naše učenje i misiju. Ono oblikuje naš teološki identitet i verovanja.

**Pretpostavke i pogledi na svet**

Svaka osoba drži se brojnih verovanja koja svesno ili nesvesno pretpostavlja da su ispravna. Pretpostavljamo da su tačna iako apsolutno ne možemo da ih dokažemo. Ova najosnovnija ubeđenja o svetu i našim vrednostima opisana su kao pogled na svet. Naš pogled na svet određuje šta je za nas važno a šta nije. On filtrira naša opažanja i tumačenja stvarnosti, i pruža model sveta koji nas vodi u životu. Naš pogled na svet obuhvata naše razumevanje Boga, ljudske prirode, moralnosti i istine. Pogled na svet sačinjen je od verovanja i odgovora na pitanja u ovim oblastima. Naš pogled na svet je pod uticajem naših roditelja, obrazovanja, vršnjaka, iskustva, medija, kulture i religije. Mi svakog dana koristimo svoj pogled na svet i posmatramo i tumačimo stvarnost kroz njega. On utiče na naše razmišljanje, kao i na naša dela i ponašanje.

**Razmislite o sledećem**

Razmislite o različitim primerima kada naš pogled na svet utiče na naše razmišljanje i ponašanje. Podelite sa članovima razreda izazove koji nastaju kada se sukobe dva različita pogleda na svet.

Dokle god smo spremni da primamo pouke, naš pogled na svet se razvija. Kada učenje i rast korenito izmene mnoga od naših suštinskih verovanja, ili kada doživimo iskustvo obraćenja, naš pogled na svet može da se promeni. Ova promena obično se događa kada se utvrdi da je prethodni pogled na svet pogrešan. Posle takve promene, osoba će nastaviti da vrši usaglašavanje i pokušati da uskladi druga ubeđenja sa ostatkom svojih suštinskih verovanja. Obraćenje Isusu ne briše automatski godine prethodnog obrazovanja. Međutim, uključuje promenu pogleda na svet i usklađivanje svih verovanja sa Biblijom.

**Razmislite o sledećem**

Pročitajte tekst Luka 24,36–49. Kako je iskustvo vaskrslog Hrista i Njegovo objašnjenje Pisma uticalo na Njegove učenike da drugačije sagledaju stvarnost? Ispričajte kako je vaše iskustvo obraćenja uticalo na vaše razumevanje Biblije. Ako smo i mi postepeno uskladili sva naša prethodna verovanja sa Pismom, šta nam to govori o tome kako treba da se ophodimo prema onima čije razumevanje postepeno napreduje?

**Prevod i tumačenje**

Ako želite ispravno da tumačite Bibliju, od pomoći je ukoliko proučavate Bibliju na jeziku na kome je napisana. Ako to nije moguće, koristite prevod koji je veran originalnim jezicima. Formalan prevod u prevodilačkom procesu naglašava postizanje jednakosti prevodom reč-za-reč i daje tačniji i doslovniji prevod biblijskih jezika. Kada proučavamo i upoređujemo kako se određene reči zapravo koriste u različitim kontekstima od strane biblijskih pisaca, Biblija sama može da otkrije njihovo značenje. Iako formalan prevod omogućuje odlično proučavanje Biblije, tekstovi mogu biti krući. Za razliku od formalnih prevoda, dinamični prevodi naglašavaju postizanje jednakosti prevodom značenje-za-značenje umesto reč-za-reč. U ovom slučaju prevod je restruktuiran u idiomatsku upotrebu koja predstavlja odgovarajuću misao ili značenje u našem jeziku. Dok su takvi prevodi laki za čitanje, tumačenje može biti zbunjujuće i pogrešno. Konačno, postoje parafrazirani prevodi. Oni su daleko slobodniji od dinamičkih prevoda. Pošto je parafraza više tumačenje nego prevod, takav oblik prevoda nije pogodan za ozbiljno proučavanje Biblije.

**Razmislite o sledećem**

Ukoliko su na vašem jeziku dostupni različiti prevodi Biblije, pokažite ih u subotnoškolskom razredu i navedite primere različitih prevoda biblijskih tekstova. Učinite to na takav način da slušaoci budu osnaženi u svojoj veri i ohrabreni da ozbiljnije proučavaju Bibliju. Preporučite im za proučavanje pouzdan prevod Biblije na vašem jeziku.

Neke verske zajednice izdaju svoje autorizovane prevode. Hrišćanska adventistička crkva nije to učinila, ali koristi utvrđene prevode koji su dostupni preko biblijskih društava. Pojedini adventisti radili su u biblijskim društvima kako bi pomogli da Biblija postane dostupna onima koji je nemaju i dali značajan doprinos u različitim prevodima Biblije. Razmislite o tome kako možete pomoći u promovisanju, širenju i proučavanju Biblije.

**Biblija i kultura**

Poznavanje bliskoistočne kulture može biti od koristi za razumevanje određenih biblijskih tekstova. Danas skolari kritičari i dalje smatraju da je Biblija kulturološki uslovljena, tj. da održava kulturu u kojoj je nastala, i da je njen autoritet ograničen, jer je limitirana na određeni kulturološki okvir. Iako je Biblija stvarno napisana u određenoj kulturi, „biblijski pisci tvrde da teološka poruka Pisma nije kulturološki ograničena, primenjiva samo za određene ljude u određeno vreme, već trajna i univerzalno primenjiva“. (Ričard M. Dejvidson [Richard M. Davidson], „Biblical Interpretation“, Handbook of Seventh-day Adventist Theplogy, [Hagerstown, MD: Review and Herald, 2000], str. 85) Iako se Isus rodio u određenoj kulturi, On ipak nije Spasitelj samo ljudi svog vremena. On je Spasitelj sveta. To što se pojavio u određenoj kulturi ne čini Ga povezanim isključivo sa tom kulturom, već Mu daje značaj koji prevazilazi sve kulture.

**Razmislite o sledećem**

Pojedini ljudi se usredsređuju na ono što se razlikuje od kulture do kulture i tako gube iz vida ono što je zajedničko, što je karakteristično za sve ljude u svim kulturama. Koji osnovni aspekti ljudskog postojanja i ljudskih želja su prisutni u svim kulturama? Kako Božji duhovan odgovor na ove aspekte nadmašuje svaku posebnu kulturu i obraća se svim ljudima? Kako možete pomoći da se biblijska poruka primeni na ljude u vašoj kulturi? Kada kultura može postati prepreka za prihvatanje biblijske poruke?

**Naša grešna, pala priroda i tumačenje Biblije**

Pored svih prethodno spomenutih aspekata koji pokazuju zašto je tumačenje neophodno, postoji još jedan činilac koji se često previdi. On je povezan sa posledicama naše grešne, pale prirode. Pročitajte Efescima 4,17.18. i razmišljajte o Pavlovim rečima u ovom tekstu. Pavle ovde opisuje određene posledice koje su nastale jer su naša srca slepa, a um ništavan. Ponekad je čak i naše razumevanje i tumačenje Pisma iskvareno i zamagljeno zbog našeg greha. Ponekad ne sledimo reči iz Biblije jer se plašimo pritiska vršnjaka ili prezira rodbine i prijatelja. Zato nam je potrebna pomoć Svetog Duha da prosvetli naš um i učini nas spremnima da sledimo ono što smo otkrili.

#### Treći deo: primena u životu

Može se dogoditi da neka osoba čuje biblijsku istinu i da joj čitanje Pisma pomogne da uvidi da je Bog stvaran i živ, i da je vredno živeti u skladu sa biblijskom porukom. Međutim, kada neke molitve ne budu uslišene kako se nada, i detetovo zdravlje se nađe u opasnosti, ova osoba pribegava tradicionalnim izvorima isceljenja koji su uobičajeni u njenoj kulturi. Ove tradicionalne načine izlečenja vrše moćni vračevi u zajednici.

`Razmislite o sličnim sklonostima i iskušenjima sa kojima se suočavate kada je vaša biblijska vera pred određenim izazovom. U kojim oblastima ste se našli u iskušenju da se oslonite na stečeno obrazovanje ili roditeljsko vaspitanje ili lično iskustvo više nego na biblijsku istinu?`

`Neki ljudi koji su vaspitavani u skladu sa zapadnom filozofijom i kritičkim razmišljanjem veruju da ne postoji natprirodno biće koje može da deluje u istoriji ili čini čuda. Njihov zatvoreni pogled na svet sprečava ih da mnoge biblijske izveštaje koji govore o natprirodnom prihvate kao stvarne. Kako vaš pogled na svet utiče na vaše tumačenje Pisma?`

`Osoba mlada u veri želi podrobnije da proučava Bibliju. Koji prevod Biblije biste joj mogli preporučiti?`

`Zašto je vera važna za ispravno razumevanje Pisma? Kakva je uloga vere u procesu tumačenja?`
