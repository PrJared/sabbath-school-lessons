---
title:  Prevod i tumačenje
date:   04/05/2020
---

Biblija je pisana na veoma starim jezicima – Stari zavet uglavnom na jevrejskom, sa samo nekoliko tekstova na aramejskom, dok je Novi zavet pisan na koine grčkom jeziku. Većina svetske populacije danas ne govori tim drevnim jezicima, niti ih razume. Dakle, Biblija je morala da se prevodi na različite savremene jezike.

Ali, kao što svaki dobar prevodilac zna, prevod uvek podrazumeva i neku vrstu tumačenja, jer za neke reči na jednom jeziku ne postoji uvek potpuno odgovarajući izraz na drugom. Umeće i veština pažljivog prevođenja, a potom i tumačenja teksta naziva se „hermeneutika“.

`Pročitajte 1. Korinćanima 12,10; 1. Korinćanima 14,26; Jovan 1,41; 9,7; Dela 9,36 i Luka 24,27. U svim tim tekstovima zapažamo ideju o tumačenju i prevođenju. U tekstu Luka 24,27 čak je Isus lično morao da objasni učenicima značenje Pisma. Šta nam to govori o važnosti tumačenja?`

Grčka reč hermeneuo, od koje potiče naziv „hermeneutika“ (tumačenje Biblije), izvedena je iz imena grčkog boga Hermesa. Hermes se smatrao emisarom i glasnikom bogova, te je kao takav bio odgovoran, između ostalog, za prevođenje božanskih poruka ljudima.

Naša ključna misao u vezi sa hermeneutikom jeste da, ukoliko ne poznajemo originalne jezike, jedini način da pristupimo tekstovima jeste prevod. Srećom, mnogi prevodi uspešno prenose suštinsko značenje. Ne moramo poznavati originalni jezik da bismo mogli da razumemo ključne istine otkrivene u Pismu, i pored toga što posedovanje takvog ligvističkog umeća može biti veoma korisno. Ipak, i pored dobrog prevoda, ispravno tumačenje tekstova je podjednako važno, kao što vidimo u stihu Luka 24,27. To je osnovna svrha hermeneutike – da tačno prenese smisao biblijskog teksta i da nam pomogne da ono čemu nas taj tekst uči pravilno primenimo u svom životu danas. Kao što nam pomenuti tekst iz Lukinog evanđelja pokazuje, Isus je to činio za svoje sledbenike. Zamislite kako je to izgledalo imati Isusa lično za tumača biblijskih tekstova!

`Mnogi ljudi imaju pristup različitim prevodima, ali mnogi još uvek nemaju. Zašto je važno da, bez obzira na prevod koji koristimo, proučavamo Reč uz molitvu, i nastojimo da poslušamo njena učenja?`
