---
title:  Pouka za učitelje
date:   10/04/2020
---

### Ključni tekstovi
2 Timotiju 3,16; 2. Petrova 1,19–21; 1. Solunjanima 2,13; 1. Korinćanima 2,9.10; Rimljanima 15,4; Dela 1,16.

#### Prvi deo: opšti pregled

Naše razumevanje porekla i suštine Pisma značajno utiče na to kako čitamo Bibliju i kako se odnosimo prema njoj. Da je Biblija ljudska knjiga, napisana kao i svaka druga knjiga, sastavljena od strane pogrešivih ljudskih bića, ne bismo mogli da joj verujemo. U takvim prilikama, sigurno ne bi imala božanski autoritet. Da bismo bili pošteni prema Bibliji, treba da dozvolimo da pisci Biblije lično definišu i objasne šta misle o svojim spisima i tako dozvolimo Bibliji da odredi osnovne parametre o tome kako se prema njoj treba ophoditi. Pisci Biblije tvrde da njihovu poruku nije osmislio čovek. Biblija je otkrivena na božanski način i njen sadržaj nadahnuo je Bog.

Naše razumevanje procesa otkrivenja i nadahnuća ključno je za naš pristup Božjoj reči. Pošto Bog koristi jezik kao sredstvo komunikacije sa ljudskim bićima, božansko otkrivenje može biti zapisano. Sveti Duh osposobljava pisce Biblije da verno i pouzdano zapišu onu što im je On otkrio. Ovo božansko nadahnuće daje Bibliji božanski autoritet i garantuje jedinstvo koje zapažamo od 1. Mojsijeve do Otkrivenja. Iako su je zabeležili ljudi, Biblija je ipak Božja pisana reč. U ovoj božansko-ljudskoj dimenziji, postoji određena paralela između Isusa Hrista, Božje reči, koja je postala telo, i pisane Božje reči, Biblije. Mi shvatamo i uvažavamo ovu realnost samo verom.  

#### Drugi deo: komentar

Zamislite knjigu koja je isključivo ljudsko delo, koju je napisalo mnoštvo različitih autora u periodu od nekoliko stotina godina. Zamislite da ovi različiti pisci u svojim spisima razmišljaju o Bogu i svom verskom iskustvu. Pored ličnih stavova, njihova različita gledišta pružila bi spisima slab autoritet. Posedovali bi samo određeni ljudski autoritet ukoliko bi ga uopšte i posedovali. Međutim, Biblija nije takva. Ona tvrdi da je vrhovni pisac Bog. Bog preko Svetog Duha stupa u dodir sa piscima Biblije, otrkivajući im sadržaj koji On smatra da je za nas važan. Biblijski Bog je Bog koji govori. On je stvorio ljudska bića sa sposobnošću da govore i shvate verbalnu informaciju. Prema tome, On koristi jezik da komunicira sa ljudskim rodom. Ove božanske poruke nisu date na nepoznatom nebeskom jeziku koji samo anđeli razumeju. Date su na jeziku samih pisaca Biblije. Takođe su date iz praktičnih razloga, da Božji narod „bude savršen... za svako dobro djelo pripravljen“ (2. Timotiju 3,17). Otuda se sve biblijske knjige prikladno nazivaju „Sveta pisma“ (Rimljanima 1,2; 2. Timotiju 3,15).

Prema tome, autoritet Pisma drugi je naziv za autoritet Boga, koji govori u Pismu i kroz njega. Da bi Biblija odigrala ulogu koju joj je Bog namenio u nečijem ličnom životu, kao i u životu crkve, moramo ozbiljno shvatiti njenu tvrdnju o božanskom poreklu. To takođe znači da moramo slušati celo Pismo, kao što je napisano.

Ako odbacimo pojedine delove Pisma kao navodno nenadahnute i prema tome isključivo ljudske, onda nam ne ostaje ništa više do selektivni autoritet Biblije. Umesto da postavljamo sebe iznad Pisma i da mu sudimo, treba da postavimo Pismo iznad sebe da ono sudi nama.

U tekstu 1. Solunjanima 2,13. saznajemo nešto važno o stavu sa kojim su vernici u Solunu primili Božju reč. Pročitajte tekst 1. Solunjaninma 2,13. i razmišljajte o tome kako je Božja reč primljena od strane vernika u Solunu. Šta nam njihovo prihvatanje Pisma govori o tome kako teba da primimo biblijsku vest kada je čitamo ili slušamo?

**Pismo**

Božje najuzvišenije i najjasnije otkrivenje vidimo u utelovljenju Njegovog Sina Isusa Hrista. Osim toga, najuspešniji i u velikoj meri korišćen oblik božanskog otkrivenja jeste božansko obraćanje. U Bibliji je na više mesta zabeleženo da Bog govori. Njegova reč je data Njegovim predstavnicima prorocima. Brojni izrazi kao što su: „reč Gospodnja“ ili „tako kaže Gospod“ ili „reč koju reče Gospod“ svedoče o tome. Prilikom božanskog obraćanja iznosi se reč Gospodnja koja na kraju biva zapisana. Zapisivanje Božje reči takođe je rezultat Božje inicijative (videti: 2. Mojsijeva 17,14; 2. Mojsijeva 24,4; Isus Navin 24,26, itd.)

Šta je svrha Božjeg pisanog otkrivenja? Ono predstavlja trajno merilo za Njegov narod. Osposobljava Božji narod da bude poslušan i da pažljivo čini što ono nalaže (videti: 5. Mojsijeva 30,9.10). Pisani dokument može se bolje i sigurnije sačuvati od usmene poruke. Pisani tekst duže traje od usmeno izgovorene reči. Pisani dokument može se umnožiti i tako učiniti dostupnim većem broju ljudi na različitim mestima, što se sa usmenom porukom nikada ne može postići. On je, takođe, dostupan kroz vreme i može postati blagoslov čitaocima i slušaocima mnogo naraštaja kasnije. Kao stalni pisani izveštaj, ostaje norma istinitosti biblijske poruke kroz vekove.

Iako je tačno da Bog nadahnjuje misli biblijskih pisaca, mi ne bismo znali ništa o tim mislima da nisu prenesene rečima, odnosno, ljudskim jezikom. Samo reči omogućuju pristup mislima. Otuda proces nadahnuća obuhvata i misli i krajnji proizvod tih misli: pisane reči u Pismu. „Da li nadahnuće treba pripisati nadahnutim piscima ili Pismu koje su napisali u velikoj je meri bespotrebna nedoumica. Jasno je da je primarno mesto inspiracije u ljudima. Sveti Duh pokrenuo je ljude da govore ili pišu; ono što su govorili ili pisali bila je nadahnuta Božja reč.“ (Piter M. van Bemeln [Peter M. van Bemmelen], „Revelation and Inspiration“ u Handbook of Seventh-day Adventist Theology Raula Dederena [Raul Dederen], Hagerstown, MD: Review and Herald, 2000, str. 39) Prema tome, apostol Pavle mogao je da napiše: „Sve je Pismo od Boga dano, i korisno za učenje, za karanje, za popravljanje, za poučavanje u pravdi.“ (2. Timotiju 3,16)

**Ilustracija**

Postoji zanimljiva paralela između Božje reči koja je postala telo (Isusa Hrista) i pisane Božje reči (Biblije). Kao što je Isus na natprirodni način bio začet od strane Svetog Duha, pa ipak Ga je na ovaj svet donela žena, tako je Sveti Duh konačan autor Biblije iako su je napisali ljudi.

Isus Hristos postao je telo u određenom trenutku i na određenom mestu (tj. bio je rođen u Vitlejemu, ne u Njujorku, Tokiju ili Najrobiju; kršten je u reci Jordan, ne u Misisipiju, Nilu ili reci Gang). Ipak, ove svojstvenosti nisu poništile njegovo božanstvo, niti su Ga učinile važnim samo u određenom istorijskom trenutku. On je jedini Otkupitelj svih ljudi, širom sveta, u svim vremenima. Na sličan način, biblijske knjige date su u određeno vreme i u određenoj kulturi. Ali kao i u Isusovom slučaju, to Bibliju ne čini isključivo vremenski uslovljenom ili relativnom. Biblija je Božja reč upućena svim ljudima, u celom svetu, do kraja vremena.

Isus je postao čovek i živeo je kao ljudsko biće sa svim znacima ljudske slabosti. Ipak, On je bio bez greha. Slično tome, jezik Biblije je ljudski jezik sa svim svojim ograničenjima, to nije savršen nebeski jezik. Ipak, ono što Biblija govori je pouzdano, ne obmanjujuće.

Kada je Isus živeo na ovoj Zemlji, želeo je da bude prihvaćen zbog onoga što zaista jeste: Božji Sin. Na sličan način, Bog ne želi da se Biblja čita kao svaka druga knjiga. Želi da bude prihvaćena zbog onoga što zaista jeste: pisana Božja reč. Kao takva, Biblija ima urođeni autoritet koji prevazilazi svaku ljudsku mudrost. Ovo određuje Bibliju kao jedino Božje merilo za sve doktrine i versko iskustvo.

Naravno, Isus Hristos i Biblija nisu isto. Postoje značajne razlike. Biblija nije Božje utelovljenje. Bog nije postao knjiga. Mi ne obožavamo knjigu. Mi se klanjamo Spasitelju koji je objavljen u Bibliji. Međutim, bez Biblije, ne bismo mnogo znali o Isusu. Bibliji bez Isusa nedostajala bi najvažnija poruka. Međutim, bez Biblije ne bismo znali da je Isus obećani Mesija. Ne bismo Ga mogli prihvatiti kao Spasitelja. Bili bismo izgubljeni. Prema tome, Biblija je suštinska i neophodna za našu veru.

**Pismo**

Pismo ne samo da je temelj naše vere, već Bibliji takođe treba da pristupimo verom ako želimo da se na ispravan način postavimo prema njenoj božanskoj prirodi. U tekstu Jevrejima 11,6. čitamo da „bez vere nemoguće je ugoditi Bogu“. Biblijska poruka koja menja život ne može se sagledati na odgovarajući način sa određene udaljenosti, već mora biti prihvaćena verom i mora joj se biti poslušan iz ljubavi.

#### Treći deo: primena u životu

Saznanje da Biblija ima božanski autoritet motiviše nas da se ophodimo prema njoj sa poštovanjem i ljubavlju. Kada nešto volimo, o tome nećemo govoriti neozbiljno. Način na koji govorimo o Bibliji treba da otkrije da duboko cenimo Božju reč. To će postati očigledno ne samo po načinu na koji nosimo i držimo Bibliju, već što je još važnije, kako sledimo i primenjujemo njena učenja u svom životu. Treba da negujemo stav zahvalnosti i vernosti. Biti veran pisanoj Božjoj reči ne znači obožavati knjigu. U pitanju je više izraz naše ljubavi prema trojedinom Bogu o kome govori ova knjiga. „Jer je ovo ljubav Božija da zapovijesti Njegove držimo, i zapovijesti Njegove nijesu teške.“ (1. Jovanova 5,3) Biblija nas upoznaje sa živim Bogom i pomaže nam da postanemo sličniji Isusu.

`Kako izgleda stav zahvalnosti i vernosti prema Pismu? Kako se autoritet Pisma razlikuje od autoriteta druge literature? Na kom polju ste bili u iskušenju da ne sledite Bibliju zbog ličnih iskustava i osećanja koja su vas vodila u drugom pravcu? Kako možete steći poverenje u Bibliju?`

Biti veran Pismu nije isto što i biti veran svojim omiljenim idejama o Bibliji. U drugom slučaju, bio bih veran samo sebi. Međutim, vernost Pismu poziva nas da dozvolimo Bibliji da oblikuje i menja naše misli i dela.  
