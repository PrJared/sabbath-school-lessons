---
title:  Proces nadahnuća
date:   06/04/2020
---

S obzirom da Bog koristi govor kao sredstvo kojim otkriva svoju volju čoveku, božansko otkrivenje se može zapisati. Ali, kao što smo već videli, Biblija je rezultat Božjeg otkrivanja istine delovanjem Svetog Duha, koji prenosi i štiti svoju poruku uz pomoć ljudskih oruđa. To je razlog što možemo očekivati suštinsko tematsko jedinstvo, koje se zaista i vidi u čitavom Pismu, od 1. Mojsijeve do Otkrivenja (na primer, uporedite tekst 1. Mojsijeva 3,14.15 sa tekstom Otkrivenje 12,17).

`Pročitajte 2. Petrova 1,21; 2. Timotiju 3,16 i 5. Mojsijeva 18,18. Šta nam ti tekstovi govore o nadahnutosti Pisma?`

Sve je Pismo božanski nadahnuto, i pored toga što nisu svi delovi podjednako podsticajni za čitanje, pa čak ni obavezno primenjivi na nas danas (na primer, odlomci koji se odnose na jevrejske praznike jesu nadahnuti, iako se danas ne zahteva od nas da ih svetkujemo). Ipak, mi treba da proučavamo celo Pismo, čak i one delove koje nije lako čitati i razumeti, ili koji nisu naročito primenjivi na naše vreme.

Zapazimo takođe da nije sve u Bibliji direktno ili natprirodno otkriveno. Ponekad je Bog koristio biblijske pisce koji su pažljivo istraživali neki predmet ili su koristili postojeća dokumenta (videti Isus Navin 10,13; Luka 1,1-3) da bi preneli Njegovu poruku.

Pa ipak, celo Pismo je nadahnuto (2. Timotiju 3,16). Zbog toga Pavle tvrdi: „Što se naprijed napisa za našu se nauku napisa, da trpljenjem i utjehom Pisma nad imamo“ (Rimljanima 15,4).

„Biblija upućuje na Boga kao na svog Autora, iako je pisana ljudskom rukom. Raznovrsnim stilovima različitih knjiga, ona otkriva osobenosti svojih mnogobrojnih pisaca. Sve istine otkrivene u njoj, ’od Boga su dane’ (2. Timotiju 3,16), ali su izražene ljudskim rečima.“ – Elen G. Vajt, Velika borba, str. 7 orig.

`Danas ima biblijskih naučnika koji negiraju božansko autorstvo nad mnogim delovima Biblije, čak u toj meri da se mnoga ključna učenja, kao što su Stvaranje, Izlazak, vaskrsenje – osporavaju. Zašto je od presudne važnosti da ne otvaramo ta vrata, čak ni na trenutak? Na kraju krajeva, zar treba mi da donosimo sud o Božjoj Reči?`
