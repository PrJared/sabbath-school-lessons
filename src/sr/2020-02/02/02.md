---
title:  Božansko otkrivenje Biblije
date:   05/04/2020
---

`Pročitajte 2. Petrova 1,19-21. Kako Petar izražava svoje ubeđenje u vezi sa biblijskom proročkom porukom?`

Biblija nije nalik nijednoj drugoj knjizi. Prema apostolu Petru, proroci su bili pokrenuti Svetim Duhom tako da je sadržaj njihove poruke poticao od Boga. Oni je nisu sami izmislili. Umesto da bude slična „pripovjetkama mudro izmišljenim“ (2. Petrova 1,16), proročka poruka Biblije je božanskog porekla i zato je istinita i verodostojna. „Naučeni od Svetoga Duha govoriše sveti Božiji ljudi“ (2. Petrova 1,21). Bog je bio na delu u procesu otkrivenja, kada je odabranim ljudima obznanjivao svoju volju.

Direktna verbalna komunikacija između Boga i pojedinih ljudskih bića nepobitna je činjenica Svetih spisa. Zato Biblija ima naročit, božanski autoritet, i mi u svom tumačenju Pisma treba da uzmemo u obzir taj božanski element. Budući da je naš sveti Bog njihov krajnji autor, biblijske knjige su prikladno nazvane „Sveta pisma“ (Rimljanima 1,2; 2. Timotiju 3,15).

Inače, Sveto pismo je dato i iz praktičnih razloga. Ono je „korisno za učenje, za karanje, za popravljanje, za poučavanje u pravdi, da bude savršen čovjek Božij, za svako dobro djelo pripravljen“ (2. Timotiju 3,16.17).

Osim toga, potrebna nam je pomoć Svetog Duha da bismo u svom životu primenili ono što nam je Bog otkrio u svojoj Reči. Prema apostolu Petru, tumačenje božanski otkrivene Božje Reči nije stvar našeg vlastitog mišljenja. Nama su potrebni Božja Reč i Sveti Duh da bismo pravilno razumeli njeno značenje.

Pismo takođe kaže: „Jer Gospod Gospod ne čini ništa ne otkrivši tajne svoje slugama svojim prorocima“ (Amos 3,7). Biblijski izrazi za „otkrivenje“ (u svojim različitim oblicima) izražavaju misao da je nešto, što je prethodno bilo skriveno, sada obelodanjeno ili razotkriveno i na taj način postalo poznato i vidljivo. Nama je kao ljudskim bićima potrebno takvo razotkrivanje, ili otkrivenje, jer smo grešni i odvojeni od Boga zbog svog greha, te prema tome zavisimo od Njega da bismo spoznali Njegovu volju.

`Dovoljno je teško poslušati Bibliju čak i kad verujemo u njeno božansko poreklo. Šta bi se desilo kada bismo počeli da sumnjamo ili čak dovodimo u pitanje to božansko poreklo?`
