---
title:  Razumevanje Biblije verom
date:   09/04/2020
---

`Pročitajte Jevrejima 11,3.6. Zašto je vera od presudne važnosti u razumevanju Boga i Njegove Reči? Zašto je bez vere nemoguće ugoditi Bogu?`

Svako pravo učenje odvija se u kontekstu vere. Upravo poverenje koje dete ima u svoje roditelje omogućava mu da saznaje nove stvari. Odnos poverenja je taj koji navodi dete da spozna osnovne aspekte života i ljubavi. Znanje i razumevanje, prema tome, izrastaju iz odnosa poverenja i ljubavi.

U istom smislu, dobar muzičar izvodi muzičko delo na pravi način onda kada, osim ovladavanja izvrsnim tehničkim veštinama uz pomoć kojih svira svoj instrument, pokazuje i ljubav prema toj muzici, kompozitoru i instrumentu. Tako i mi možemo na ispravan način razumeti Bibliju ako joj ne pristupamo sa skeptičnim i kritičkim stavom (sa metodološkom sumnjom), već u duhu ljubavi i vere. Apostol Pavle je pisao: „A bez vjere nije moguće ugoditi Bogu“ (Jevrejima 11,6). Prema tome, neophodno je da Bibliji pristupamo u veri, priznajući njeno natprirodno poreklo, umesto da na nju gledamo kao na običnu ljudsku knjigu.

Adventistički hrišćani su jasno izrazili taj uvid u natprirodno poreklo Pisma u okviru prvog osnovnog verovanja Adventističke crkve sedmog dana, koje glasi: „Sveto pismo – Stari i Novi zavet – pisana je Božja Reč data božanskim nadahnućem. Nadahnuti autori govorili su i pisali onako kako ih je pokretao Sveti Duh. U ovoj Reči, Bog je poverio čovečanstvu znanje neophodno za spasenje. Sveto pismo je vrhunsko, autoritativno i nepogrešivo otkrivenje Njegove volje. Ono je merilo karaktera, test iskustva, autoritativni tumač doktrina i verodostojni izveštaj o Božjem delovanju u istoriji (Psalmi 119,105; Priče 30,5.6; Isaija 8,20; Jovan 17,17; 1. Solunjanima 2,13; 2. Timotiju 3,16.17; Jevrejima 4,12; 2. Petrova 1,20.21).“

`Šta ljudima nedostaje u njihovom razumevanju Biblije, ukoliko joj ne pristupe sa stanovišta vere? Zbog čega to nije slepa vera? To jest, koje dobre razloge imamo da bismo verovali, i zašto je vera ipak neophodna kada se bavimo biblijskim istinama? `
