---
title:  Pisana Reč Božja
date:   07/04/2020
---

`„I reče Gospod Mojsiju: Napiši sebi te riječi; jer po tijem riječima učinih zavjet s tobom i s Izrailjem“ (2. Mojsijeva 34,27). Zašto je Gospod tražio od Mojsija da zapiše te reči umesto da ih samo izgovori pred narodom? Koja je očigledna prednost pisane Reči?`

Bog koji govori i koji je stvorio ljudski jezik osposobljava odabrane ljude da prenesu božanski otkrivene istine i božanski nadahnute misli na verodostojan i pouzdan način. Otuda ne čudi što nalazimo da je Bog dosta rano zapovedio biblijskim piscima da Njegova uputstva i otkrivenja iznesu u pisanom obliku.

**Čemu nas sledeći tekstovi uče kad je reč o pisanom otkrivenju?**

`2. Mojsijeva 17,14; 24,4`

`Isus Navin 24,26`

`Jeremija 30,2`

`Otkrivenje 1,11.19; 21,5; 22,18.19`

Zašto je Bog zapovedio da Njegova otkrivenja i nadahnute poruke budu zapisani? Očigledan odgovor je da ih ne bismo tako lako zaboravili. Pisane reči Biblije su stalna referentna tačka koja nas upućuje na Boga i Njegovu volju. Pisani dokument obično može biti bolje očuvan i mnogo pouzdaniji od usmenih poruka, koje se moraju stalno ponavljati. Pisana Reč, koja se može uvek iznova prepisivati, dostupnija je mnogo većem broju ljudi nego da je samo izgovorena. Najzad, mi možemo govoriti samo ograničenom broju ljudi u isto vreme i na istom mestu, ali ono što je zapisano može doći do bezbroj čitalaca na mnogim različitim lokacijama i kontinentima, pa čak biti na blagoslov i mnogim kasnijim generacijama. Čak i kad ljudi nisu u stanju sami da čitaju, drugi mogu glasno da im pročitaju neki pisani dokument.
