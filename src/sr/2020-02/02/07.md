---
title:  Za dalje proučavanje
date:   10/04/2020
---

Pročitajte sledeće teme iz dokumenta „Metode proučavanja Biblije“: „2. Pretpostavke koje proizlaze iz tvrdnji Svetog pisma“, pod a) Poreklo, i pod b) Autoritet. (Tekst „Metode proučavanja Biblije“ može se naći na vebsajtu: https://bit.ly/2wn9Rub.

Mada je od presudne važnosti za našu veru, Biblija sama po sebi ne bi imala stvarnu duhovnu vrednost za nas, kad Sveti Duh ne bi uticao na naše srce i um dok je čitamo i proučavamo.

„Bog je u svojoj Reči, poverio ljudima znanje neophodno za spasenje. Sveta pisma moraju biti prihvaćena kao autoritativno, nepogrešivo otkrivenje Njegove volje. Ona su merilo karaktera, pravilo vere i potvrda iskustva... Međutim, činjenica da je Bog svoju volju otkrio ljudima preko svoje Reči, ne isključuje potrebu za stalnom prisutnošću i vođstvom Svetog Duha. Naprotiv, naš Spasitelj je obećao svoga Duha koji će Njegovim slugama otvarati Reč, rasvetljavati i primenjivati njena učenja. A budući da je to isti Duh koji je nadahnuo Bibliju, nemoguće je da učenje Duha ikad protivreči učenju Reči.“ – Elen G. Vajt, Velika borba, str. 9 orig.

**Za razgovor**

`Zašto nam Bog otkriva sebe i svoju volju? Zašto nam je potrebno otkrivenje? `

`Kako Bog otkriva sebe? Bog koristi različita sredstva da bi otkrio nešto o sebi. On to čini na jedan uopšteniji način preko prirode, ali i konkretnije preko snova (Danilo 7,1), vizija (1. Mojsijeva 15,1), znakova (1. O carevima 18,24.38), kao i preko svog Sina Isusa Hrista (Jevrejima 1,1.2). Da li vam se Bog lično otkrio? Iznesite svoje iskustvo.`

`Neki biblijski naučnici odbacuju mnoga od njenih učenja, smatrajući ih običnim mitovima. Učenja kao što su izveštaj o stvaranju, doslovni Adam i Eva, izlazak iz Egipta i događaji iz Knjige proroka Danila, neki su od primera učenja (iz Starog zaveta) koja se odbacuju kao maštovite priče sastavljene s namerom da dočaraju duhovne istine. To je ono što se dešava kad ljudi sude o Božjoj Reči. Šta nam to govori o opasnosti u koju nas dovodi takav jedan stav?`

`Bog je u Bibliji otkrio svoju volju na upečatljiv način. Ipak, On želi vašu pomoć da bi širio poznanje svoje volje i dobru vest o spasenju, koje se može naći samo u Isusu Hristu. Kad ljudi posmatraju vas i vaše ponašanje, šta im to govori o Bogu? `
