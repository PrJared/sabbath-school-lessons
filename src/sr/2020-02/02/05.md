---
title:  Paralela između Hrista i Pisma
date:   08/04/2020
---

`Pročitajte Jovan 1,14; Jovan 2,22; Jovan 8,31.32 i Jovan 17,17. Koje paralele vidite između Isusa, utelovljene Božje Reči i Svetog pisma, pisane Božje Reči?`

Postoji paralela između Božje Reči koja je postala telo (tj. Isusa Hrista), i pisane Božje Reči (tj. Svetog pisma). Baš kao što je Isus natprirodno začet od Svetog Duha a ipak rođen od žene, tako i Sveto pismo ima natprirodno poreklo ali je dato preko ljudskih bića.

Isus Hristos je postao čovek u vremenu i prostoru. Živeo je u određeno vreme i na određenom mestu. Pa ipak, ta činjenica ne negira Njegovo božanstvo, niti Ga čini istorijski uslovljenim. Isus je jedini Otkupitelj za sve ljude, širom sveta i u sva vremena (videti Dela 4,12). Isto tako, Božja pisana Reč, Biblija, takođe je data u posebno vreme i u posebnoj kulturi. Baš kao Isus Hristos, Biblija nije vremenski uslovljena, tj. ograničena na posebno vreme i mesto, već ostaje obavezujuća za sve ljude, širom sveta.

Kad je Bog otkrio sebe, On se spustio na ljudski nivo. Isusova ljudska priroda pokazivala je sve znake ljudskih slabosti i uticaja nekih 4000 godina stalnog pogoršavanja. A On je ipak bio bez greha. Isto tako, jezik Pisma je ljudski jezik – ne neki „savršeni, nadljudski“ jezik kojim niko ne govori i koji niko ne razume. Premda svaki jezik ima svoja ograničenja, Stvoritelj čovečanstva, koji je i Stvoritelj ljudskog govora, savršeno je sposoban da na pouzdan način saopšti svoju volju ljudskim bićima bez ikakvog zavaravanja.

Naravno, svako poređenje ima svoje granice. Isus Hristos i Sveto pismo nisu identični. Biblija nije Božje utelovljenje. Bog nije knjiga. Bog je u Isusu Hristu postao čovek. Mi volimo Bibliju zato što obožavamo Spasitelja objavljenog na njenim stranicama.

Biblija je jedinstvena i neodvojiva božansko-ljudska spona. Elen Vajt je to jasno shvatila kad je zapisala: „Biblija sa svojim Bogom danim istinama izraženim ljudskim jezikom, predstavlja spoj božanskog i ljudskog. Takav spoj je postojao i u prirodi Isusa Hrista koji je bio Božji Sin i Sin čovečji. Prema tome, za Bibliju važi ono isto što važi za Hrista – da ’Riječ postade tijelo i useli se u nas‘ (Jovan 1,14).“ – Elen G. Vajt, Velika borba, str. 8 orig.

`Zašto Pismo mora da bude u osnovi naše vere? Da nije njega, gde bismo bili?`
