---
title:  "„Sola Scriptura“ i Elen Vajt"
date:   30/04/2020
---

`Pročitajte Isaija 8,20. Zašto je važno uvek se vraćati na biblijski izraz „zakon i svedočanstvo“ kao na pravilo našeg učenja i doktrine? Šta to znači za službu proroka koji nisu postali deo biblijskog kanona? `

Kad govorimo o načelu „sola Scriptura“ (samo Pismo), adventistički hrišćani sedmog dana neizbežno se suočavaju sa pitanjem šta činiti sa spisima Elen Vajt, koja je takođe bila od Boga nadahnuta i služila kao Božji glasnik Njegovom narodu ostatka. Kakav odnos postoji između njenih rukopisa i Svetog pisma?

Čak i letimično čitanje rukopisa Elen Vajt jasno pokazuje da je Biblija bila temelj i središte svih njenih misli i učenja. Zapravo, ona je u više navrata tvrdila da je Biblija najviši autoritet i krajnje merilo nauke, vere i prakse (videti Velika borba, str. 595 original). Štaviše, ona je otvoreno podržavala i uzdizala protestantsko načelo „sola Scriptura“ (videti Velika borba, str. 9 original).

Prema shvatanju same Elen Vajt, njeni spisi, kad se uporede sa Pismom, bili su „manja svetlost koja je trebalo da uputi ljude i žene na veće svetlo“ – Bibliju (The Advent Review and Sabbath Herald, January 20, 1903). Njeni spisi nikad nisu predstavljali prečicu niti zamenu za ozbiljno proučavanje Biblije. Ona je čak komentarisala: „Vi niste dobro upoznati sa Svetim pismom. Da ste marljivo proučavali Božju Reč, sa željom da dosegnete biblijsko merilo i ostvarite hrišćansko savršenstvo, ne bi vam ni bila potrebna Svedočanstva. Ali upravo zato što ste zanemarili da se upoznate sa Božjom nadahnutom Knjigom, On nastoji da dopre do vas jednostavnim, direktnim svedočanstvima.“ – Ellen G. White, Testimonies for the Church, vol. 2, p. 605.

Njene spise, kao takve, treba ceniti. Oni dele istu vrstu nadahnuća kakvu su imali biblijski pisci, ali njihova funkcija je drugačija od one koju ima Biblija.

Spisi Elen Vajt nisu dodatak Svetom pismu, već su podređeni njemu. Ona nikad nije nameravala da njeni rukopisi zamene Pismo. Naprotiv, uzdizala je Bibliju kao jedino merilo vere i prakse.

`Razmišljajte o tome kakav smo neverovatan dar dobili kroz službu Elen Vajt. Kako možemo naučiti da više cenimo čudesnu svetlost koja potiče od nje, dok istovremeno potvrđujemo vrhovni autoritet Svetog pisma? `
