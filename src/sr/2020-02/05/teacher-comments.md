---
title:  Pouka za učitelje
date:   01/05/2020
---

### Ključni tekstovi
Jevrejima 4,12; 1. Korinćanima 4,6; Isaija 8,20; Titu 1,9; 2. Timotiju 1,13; Luka 24,27.44.45.

#### Prvi deo: opšti pregled

Biblija i protestantizam isprepletani su u zajedničkoj istoriji. Mogli bismo reći da je istorija hrišćanstva u određenom smislu istorija tumačenja Biblije. Princip sola Scriptura – samo Pismo – bio je bojni poklič protestantske reformacije. Sola Scriptura uzdigao je ulogu Pisma učinivši ga jedinim merilom i normativnim izvorom teologije. Pored toga, princip sola Scriptura bio je oruđe za kritikovanje struktura crkvene moći i dugogodišnje crkvene tradicije. Ovaj princip položio je Bibliju u ruke običnog naroda. Kao takav, sola Scriptura je princip koji upućuje kritiku i vodi, i koji usmerava život crkve. Ukazuje na ubeđenje da je Biblija, i samo Biblija, jedini kriterijum hrišćanske vere i života. Ono čega se držimo kad je u pitanju vera istinito je jedino ako naša verovanja odgovaraju svedočanstvu celog Pisma (tota Scriptura). Ovakvo učenje nagoveštava jedinstvo Pisma i premisu da je Biblija dovoljno jasna u svojim iskazima.

Prema tome, sola Scriptura mnogo je više od slogana reformacije. Bez Biblije, reformacija ne bi bila u stanju da izvrši ono što je učinila. Sola Scriptura takođe ukazuje na brojna načela važna za tumačenje Pisma koja su tesno isprepletana sa ovim principom. Ove sedmice podrobnije ćemo proučiti neke od ovih principa tumačenja.

#### Drugi deo: komentar

Kada potvrdimo da je princip sola Scriptura važan za našu veru, priznajemo jedinstveni božanski autoritet Biblije u odnosu na svaki drugi izvor koji može da utiče na naša učenja. Sola Scriptura ne znači solo Scriptura (Pismo bez pratnje). Postoje i drugi izvori koji su neizbežno deo naših verovanja. Međutim, samo je Pismo vladajuće merilo i konačan autoritet u odnosu na svaki drugi izvor kada je reč o veri i praksi. Pismo se izdiže iznad svakog učenja crkve. Pismo nije podređeno sudu nauke ili glasu većine, niti bilo kakvoj tradiciji, razumu ili iskustvu. Elen Vajt kaže: „Bog će na Zemlji ipak imati svoj narod koji će uzdizati Bibliju i samo Bibliju kao merilo svake nauke i osnovu svih reformi. Mišljenje učenih ljudi, naučni zaključci, razna vjeruju ili odluke crkvenih sabora, isto tako mnogobrojni i neusaglašeni kao i crkve koje ih zastupaju, niti glas većine – ni jedno od toga ni sve zajedno ne može biti dokaz za ili protiv bilo koje tačke verovanja. Pre nego što prihvatimo bilo koju nauku ili pravilo, moramo kao njegovu potvrdu zahtevati ono jasno ’Tako kaže Gospod’.“ (Velika borba, str. 595. original)

Biblija ima ovu autoritativnu ulogu zbog svog božanskog porekla i uticaja. Prema tome, ne treba da kažemo manje od onoga što Pismo tvrdi. Niti treba da dodajemo rečima Pisma i idemo preko njegovih jasnih učenja. Na kraju poslednje knjige Biblije, čitamo sledeće upozorenje koje se može primeniti na celo Pismo: „Jer svjedočim svakome koji čuje riječi proroštva knjige ove; ako ko dometne ovome, Bog će nametnuti na njega zla napisana u knjizi ovoj; I ako ko oduzme od riječi knjige proroštva ovoga, Bog će oduzeti njegov dijel od Knjige života, i od Grada svetoga, i od onoga što je napisano u knjizi ovoj. “ (Otkrivenje 22,18.19)

Šta mislite zašto je važno da ne dodajemo i ne oduzimamo od reči Pisma? Šta bi se dogodilo ukoliko dodamo njenim istinama ili oduzmemo od njih? Šta bi takvo dodavanje ili oduzimanje značilo za autoritet Pisma? Šta nam ovaj odgovor govori o autoritetu osobe koja dodaje ili oduzima delove Biblije?

Samo je Pismo vladajuće merilo naše vere. Ovo pravilo nagoveštava brojne druge aspekte i principe.

**Jedinstvo Pisma**

Pismo može da ima ulogu teološkog vodiča i merila samo zahvaljujući svom unutrašnjem jedinstvu. Ovo jedinstvo rezultat je božanskog nadahnuća. Jedinstvo nije nametnuto Pismu već proističe iz njegovog božanskog porekla. Sama Biblija svedoči o ovom jedinstvu činjenicom da novozavetni pisci navode tekstove iz skoro celog Starog zaveta (Pismo njihovog vremena); takođe, Isusove reči i novozavetni spisi imaju isti nivo autoriteta kao i Stari zavet (videti: Luka 10,16; 2. Petrova 3,16). Dakle, nijedan deo Pisma nema veći autoritet od onog drugog. Novi zavet nije važniji od Starog zaveta; Stari zavet se otkriva u Novom.

Da nema božanskog nadahnuća, ne bi bilo jedinstva u Pismu. Bez Božjeg nadahnuća imali bismo samo neskladne i kontradiktorne biblijske spise. Bez jedinstva Pisma ne bismo mogli da razvijemo sveobuhvatnu biblijsku teologiju. Mogli bismo da razgovaramo samo o različitim i nedoslednim učenjima različitih biblijskih pisaca. Samo nam jedinstvo Pisma omogućuje da celo Pismo uzmemo u obzir i da upoređujemo Pismo sa Pismom. Bez jedinstva Pisma ne bismo to mogli činiti. Ne bismo se više osvrtali na Pismo u nastojanju da odgovorima na određena pitanja. Jedinstvo Pisma ima dalekosežne implikacije za naša učenja. Bez osnovne jedinstva Pisma, ne bismo mogli da razlikujemo istinu od zablude. Niti bismo se mogli suprotstaviti teološkim jeresima. Bez jedinstva Pisma imali bismo mnoštvo različitih verovanja u Bibliji, koja bi bila puna protivrečnosti i nedoslednosti. Prema tome, Biblija bi sigurno izgubila mogućnost da bude merilo i vodič za ono u šta verujemo, i ne bi mogla doneti teološko jedinstvo među vernicima.

**Primena**

Danas pojedini ljudi tvrde da Novi zavet ima veći autoritet od Starog. Izjavljuju da Stari zavet uči o gnevu, osveti i spasenju koje se temelji na našim delima, dok u Novom zavetu nalazimo ljubav i milost, opraštanje i blagodat. Prema tome, smatraju da ne postoji jedinstvo misli. Otuda se Novom zavetu, a naročito Isusovim rečima, daje prednost u odnosu na reči iz Starog zaveta. Kako biste odgovorili na takav stav? Kakve probleme uočavate u ovakvom pristupu? Kakve implikacije ovakvo gledište ima kad je reč o autoritetu Biblije?

**Jasnoća Pisma**

Kada se pozivamo samo na Pismo, posredno izražavamo svoje ubeđenje da je ono što Pismo tvrdi dovoljno jasno, da može da se shvati i primeni u praksi. Najteži tekstovi u Bibliji možda nisu oni koji nam stvaraju poteškoće zbog našeg ograničenog razumevanja. Najteži tekstovi mogu biti oni koje jasno razumemo, ali se često opiremo da ih sledimo. Bibliju podjednako jasno mogu razumeti i deca i odrasli. Ipak, postoji beskrajan raspon biblijskih istina izvan onoga što znamo. Prema tome, čak i najobrazovaniji umovi imaju dovoljno prostora da napreduju u dubljem razumevanju i znanju.

Pismo stalno iznova tvrdi da je dovoljno jasno da ga mogu razumeti oni koji ga čitaju i slušaju (videti: Nemija 8,8.12; Efescima 3,4; Matej 21,42; Matej 12,3.5; Matej 19,4, Matej 22,31; Marko 12,10.26; Luka 6,3). Pošto je Pismo dovoljno jasno, mi smo potpuno odgovorni za ono što činimo ili ne činimo kada ga shvatimo.

Kakvo dobro bi Pismo donelo da je neshvatljivo i nejasno? Da li bi tada delovalo kao merilo i vodič? Objasnite.

**Pismo tumači Pismo**

Zbog jedinstva Pisma, Biblija može da funkcioniše kao sam svoj tumač. Jedan deo Pisma može da rasvetli druge delove. Prema tome, pažljivo treba da razmatramo istorijske i literarne okvire biblijskih izjava, a ne da jednostavno gomilamo tekstove u kojima se javlja ista reč. Kada Pismu damo priliku da rasvetli druge delove Pisma u kojima se javlja ista misao ili reč, treba da uzmemo u obzir sve što Pismo kaže o datoj temi. Pažljivo poređenje i proučavanje Pisma treba da ima prioritet u odnosu na druge komentare ili druge pisce koji pišu o biblijskim temama ili tumače Pismo. Čak ni spisi Elen Vajt ne treba da budu zamena za pažljivo proučavanje Biblije. Iako možemo da steknemo dragocene uvide iz njenih komentara, ona ne može da zameni lično temeljno istraživanje Biblije.

#### Treći deo: primena u životu

Nije potrebno da nam sveštenici, crkvena učenja ili drugi autoriteti tumače Pismo. Postoji sveštenstvo svih vernika. Ipak, mudrost počiva u kolektivnom znanju onih koji takođe proučavaju Bibliju. Bog isto tako vodi i druge vernike, a nova svetlost podneće test najbrižljivijeg istraživanja od strane onih koji takođe cene poruku Biblije. Prema rečima Elen Vajt: „Bog nije zaobišao svoj narod izabravši jednog pojedinca ovde i drugog pojedinca tamo kao jedino dostojne da im poveri svoju istinu, On ne daje jednom čoveku novu svetlost suprotnu utemeljenoj veri Crkve kao celine... Neka se niko ne oslanja na sebe kao da mu je Bog dao posebnu svetlost, veću od one koju je dao njegovoj braći... Neko prihvati neku novu i originalnu misao koja se na izgled ne sukobljava sa istinom. On... se bavi njome sve dok ne počne da mu izgleda posebno lepa i vrlo značajna, jer je sotona sposoban da joj da taj lažni izgled. Konačno mu to postaje centralna tema koja istiskuje sve ostale, najvažnija tačka oko koje se sve okreće, a istina se iskorenjuje iz srca...Ja vas opominjem da se čuvate tih sporednih pitanja, čiji je cilj da um odvrate od istine. Zabluda nikada nije bezopasna. Ona nikada ne posvećuje, već uvek unosi smutnju i neslogu.“ (Događaji poslednjih dana, str. 73.74; str. 90.91. original)

Na koje načine ste u opasnosti da postanete toliko zaokupljeni „novom svetlošću“ da stvorite zabunu i unesete razdor? Zašto je mudro savetovati se sa drugima? Kakva opasnost leži u prihvatanju „nove svetlosti nasuprot utvrđenoj veri tela“ Hristovog?  
