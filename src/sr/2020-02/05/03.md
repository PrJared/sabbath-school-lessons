---
title:  Jedinstvo biblijskog teksta
date:   27/04/2020
---

Biblija sama tvrdi da je „sve... Pismo od Boga dano“ (2. Timotiju 3,16), i da „nikad proroštvo ne bi od čovječije volje“, već „naučeni od Svetoga Duha govoriše sveti Božiji ljudi“ (2. Petrova 1,20.21). Budući da je Bog, u konačnom smislu, stvarni autor Biblije, možemo očekivati načelno jedinstvo i sklad među različitim delovima Pisma u pogledu ključnih tema kojim se ono bavi.

`Pročitajte Titu 1,9 i 2. Timotiju 1,13. Zašto je jedinstvo Biblije važno za naše verovanje? `

Samo na osnovu svog unutrašnjeg jedinstva – jedinstva proisteklog iz božanskog nadahnuća, Pismo služi kao sopstveni tumač. Kada Pismo ne bi posedovalo to sveobuhvatno jedinstvo u svojim učenjima, ne bismo mogli da postignemo sklad unutar doktrine u vezi s bilo kojim pitanjem. Bez jedinstva Biblije crkva ne bi imala načina da razlikuje istinu od zablude i da razotkrije jeres. Ne bi bilo osnova za primenu disciplinskih mera, niti za korigovanje odstupanja od Božje istine. Pismo bi izgubilo svu svoju ubedljivost i oslobađajuću silu.

Isus i biblijski pisci, međutim, podrazumevaju jedinstvo Pisma koje se zasniva na njegovom božanskom poreklu. Vidimo to na osnovu njihovog običaja da citiraju više starozavetnih knjiga, pripisujući im podjednaku i usklađenu vrednost (na primer, Rimljanima 3,10-18; ovde se Pavle poziva na tekstove iz različitih biblijskih knjiga: Propovednik 7,20; Psalmi 14,2.3; 5,9; 10,7; Isaija 59,7.8).

Biblijski pisci su smatrali Pismo nerazdvojivom, povezanom celinom u kojoj se glavne teme razvijaju i nadopunjuju. Nema nesklada između Starog i Novog zaveta. Novi zavet ne sadrži neko novo evanđelje niti novu religiju. Stari zavet doživljava svoj rasplet u Novom, a Novi zavet se nadograđuje na Stari. Dva Zaveta, kao takva, nalaze se u uzajamnom odnosu koji im omogućava da bacaju svetlost jedan na drugi.

Jedinstvo Pisma takođe ukazuje da bi celo Pismo („tota Scriptura“) trebalo uzeti u obzir kad proučavamo neki biblijski predmet, umesto da svoje učenje zasnivamo samo na izdvojenim iskazima.

`Šta bi trebalo da radimo kad u Bibliji naiđemo na tekstove i ideje koji naizgled protivreče jedni drugima? Na koji način to razrešavamo? `
