---
title:  Jasnoća Pisma
date:   28/04/2020
---

Samo pozivanje na Pismo ne bi imalo mnogo smisla ako bi značenje biblijskog teksta bilo nejasno.

`Pročitajte Matej 21,42; Matej 12,3.5; Matej 19,4; Matej 22,31; Marko 12,10.26; Luka 6,3; Matej 24,15; Marko 13,14. S obzirom na Isusovo stalno pozivanje na Pismo, šta nam to govori o jasnoći njegove poruke?`

Biblijsko svedočanstvo je nedvosmisleno – Biblija je dovoljno jasna u svojim učenjima. Biblija je toliko jasna da je mogu razumeti deca kao i odrasli, pogotovu kad je reč o njenim najosnovnijim poukama. Pa ipak, ima bezbroj mogućnosti da se naše znanje i razumevanje produbljuje. Nije potrebno da nam neki visoki crkveni zvaničnik razjašnjava značenje Biblije. Naprotiv, njena osnovna učenja mogu razumeti svi vernici. Ona podrazumeva sveštenstvo svih vernika, i njeno tumačenje nije ograničeno na odabranu manjinu kao što je crkveni kler. Dakle, Biblija nas ohrabruje da sami za sebe proučavamo njene svete spise jer smo sasvim u stanju da razumemo poruku koju nam Bog upućuje.

U Teološkom priručniku adventista sedmog dana prikladno je istaknuto kako „dosledan primer biblijskih pisaca pokazuje da Pisma treba uzimati u njihovom jednostavnom, doslovnom značenju, ukoliko ne postoji jasna i očigledna namera da se nešto figurativno izrazi... Nema skidanja ’ljušture’ doslovnog smisla da bi se došlo do ’jezgra’ nekog mističnog, skrivenog, alegorijskog značenja, koje samo upućeni mogu da razotkriju.“ – Handbook of Seventh-day Adventist Theology [Hagerstown, MD: Review and Herald Publishing Association, 2000], p. 65. Jasnoća Biblije odnosi se na jezik, smisao i reči svetih spisa, jer je namera biblijskih pisaca bila da iznesu nedvosmislenu istinu, a ne da biblijskom tekstu daju neko subjektivno, nekontrolisano, višestruko značenje.

To ipak ne znači da nećemo povremeno nailaziti na tekstove i ideje koje nismo u stanju potpuno da razumemo i dokučimo. Na kraju krajeva, to je Božja Reč, a mi smo samo pala ljudska bića. I pored toga, Božja Reč je dovoljno jasna u svemu onom što zaista treba da znamo i razumemo, a naročito u pogledu spasenja.

`Setite se nekih trenutaka kad niste razumeli pojedine tekstove, ali su vam kasnije postali sasvim jasni. Šta ste iz tog iskustva naučili, što bi moglo da pomogne drugima koji se bore s nečim sličnim?`
