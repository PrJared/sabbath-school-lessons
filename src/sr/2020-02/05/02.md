---
title:  Sveto pismo kao vladajuće pravilo
date:   26/04/2020
---

Adventisti sedmog dana od samog početka su smatrali sebe narodom Knjige, to jest, hrišćanima koji veruju u Bibliju. Da bismo potvrdili načelo „sola Scriptura“ (samo Pismo), mi priznajemo jedinstveni autoritet Biblije. Samo Pismo je vladajuće pravilo naše teologije i vrhovni autoritet za život i učenje. Drugi izvori, kao što su versko iskustvo, ljudski razum i tradicija, podređeni su Bibliji. Načelo „sola Scriptura“ trebalo je, zapravo, da zaštiti autoritet Pisma, kako ono ne bi zavisilo od crkve i njenih tumačenja, i da isključi svaku mogućnost da se kao merilo za njegovo tumačenje uzme bilo šta što dolazi izvan Biblije.

`Pročitajte 1. Korinćanima 4,1-6, naročito 6. stih, gde Pavle kaže da mi ne bi trebalo da idemo „preko onoga što je zapisano“ (SSP). Zašto je ta misao od tako presudne važnosti za našu veru?`

Ne ići izvan onoga što je napisano ne isključuje uvide iz drugih polja istraživanja, kao što su biblijska arheologija i istorija. Druga polja mogu da bace svetlost na pojedine delove Biblije i na pozadinu nekih biblijskih tekstova, što nam može pomoći da ih bolje razumemo. To takođe ne isključuje ni ostala pomoćna sredstva u tumačenju, kao što su leksikoni, rečnici, konkordansi, neke druge knjige i komentari. Međutim, u pravilnom tumačenju Biblije, tekst Pisma ima prednost u odnosu na sve druge izvore, nauke i pomoćna sredstva. Različita gledišta treba pažljivo procenjivati sa stajališta Pisma kao celine.

Ono što izričito tvrdimo kad primenjujemo načelo „sola Scriptura“, jeste da u rešavanju nesuglasica koje se mogu javiti prilikom tumačenja onog u šta verujemo, samo Pismo ima autoritet koji nadmašuje i procenjuje svaki drugi izvor i svaku crkvenu tradiciju. Ne bi trebalo da prekoračujemo niti da osporavamo ono što je napisano u Bibliji. Istinsko hrišćanstvo i uverljivo propovedanje evanđelja zavisi od čvrste privrženosti autoritetu Pisma.

„Samo Pismo je istinski ’gospodar i učitelj’ nad svim spisima i učenjima na zemlji.“ – Martin Luther, Luther’s Works, vol. 32: Career of the Reformer II, ed. Jaroslav Jan Pelikan, Hilton C. Oswald, and Helmut T. Lehmann, vol. 32 [Philadelphia: Fortress Press, 1999], pp. 11, 12.

`Pročitajte tekst Dela 17,10-11. Na koji način ovi stihovi potvrđuju ono o čemu smo ovde govorili u vezi sa prvenstvom Pisma?`
