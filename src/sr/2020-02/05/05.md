---
title:  Pismo tumači Pismo
date:   29/04/2020
---

Samo zahvaljujući tome što postoji suštinsko jedinstvo njenih spisa, Biblija može da tumači samu sebe. Bez takvog jedinstva, Pismo ne bi moglo da bude svetlost koja otkriva sopstveno značenje, pri čemu jedan deo spisa tumači drugi deo, i na taj način postaje ključ za razumevanje povezanih odlomaka.

`Pročitajte Luka 24,27.44.45. Kako se Isus poziva na Pismo da bi objasnio svoj identitet? Šta možemo iz toga naučiti u vezi sa upotrebom Pisma? `

Lepota koju uviđamo kad dopustimo Pismu da tumači sebe sastoji se u tome što ono baca novu svetlost na sopstveno značenje. Čineći to, mi ne povezujemo pojedine tekstove neselektivno, da bismo dokazali vlastito mišljenje, već uzimamo u obzir kontekst svakog stiha. Osim neposrednog konteksta pre i nakon odlomka koji proučavamo, trebalo bi da razmotrimo i kontekst cele knjige u kojoj se taj odlomak nalazi. Štaviše, trebalo bi da proučimo sve što Biblija govori o datoj temi, budući da u Pismu, kao što Pavle kaže, „što se naprijed napisa za našu se nauku napisa“ (Rimljanima 15,4).

„Biblija samu sebe tumači. Stih treba da se poredi sa stihom. Proučavalac Biblije trebalo bi da nauči da Reč posmatra kao celinu, i da uoči povezanost njenih delova. On treba da stekne znanje o njenoj velikoj, središnjoj temi, o Božjoj prvobitnoj nameri za ovaj svet, o početku velike borbe i o delu spasenja.“ – Elen G. Vajt, Vaspitanje, str. 190 original

Kad poredimo stih sa stihom, važno je da temeljno proučavamo Bibliju. Ako je moguće, trebalo bi da poredimo stihove na originalnim jezicima, ili bar na osnovu odgovarajućeg prevoda koji je veran značenju originalnih tekstova na jevrejskom i grčkom jeziku. Mada nije neophodno za dobro razumevanje Biblije, poznavanje originalnih jezika nesumnjivo pomaže, ako nam je na raspolaganju. Ako nije, verno proučavanje Reči uz molitvu, u stavu poniznosti i prihvatanja, sigurno će uroditi plodom.

`Setite se neke doktrine, kao što je stanje mrtvih, u vezi s kojom bi usredsređenost na samo par odabranih stihova moglo da vodi zabludi, ukoliko se zanemare drugi tekstovi. Šta nam to govori o važnosti prikupljanja i čitanja svega što Biblija govori o određenoj temi, kako bismo na najbolji način razumeli ono čemu nas ona uči? `
