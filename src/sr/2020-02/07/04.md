---
title:  "Ponavljanje, jezički obrasci i smisao"
date:   12/05/2020
---

U jevrejskoj misli ima više načina da se izraze određene ideje koje naglašavaju smisao i ističu važnost pojedinih pojmova. Za razliku od evropskih jezika, jevrejski u svom izvornom obliku nije sadržavao znake interpunkcije, tako da su razvijane jezičke strukture koje su na drugi način prenosile takve ideje.

`Pročitajte 1. Mojsijeva 1,26.27 i Isaija 6,1-3. Koje se reči ponavljaju u ovim tekstovima? Kako je značenje tih reči poboljšano različitim pojmovima uvedenim putem ponavljanja? `

Jedan od načina na koji je jevrejski pisac mogao da naglasi izvesno Božje svojstvo, bio je da to ponovi tri puta. Kada u izveštaju o Stvaranju stižemo do vrhunca Božjeg stvaralačkog dela, tekst naglašava posebnu važnost stvaranja čoveka. Izraz bara’, „stvoriti“, uvek ima samo Boga za svoj subjekat. Drugim rečima, jedino Bog ima tu moć da stvara nezavisno od prepostojeće tvari. Sledeći tekst opisuje stvaranje čoveka: „I stvori Bog čovjeka po obličju svojemu, po obličju Božijemu stvori ga; muško i žensko stvori ih“ (1. Mojsijeva 1,27). Zapazite da se reč „stvori“ ponavlja tri puta. Mojsije na taj način naglašava da je Bog stvorio ljudska bića, i to da ih je stvorio po svom liku. Njegov naglasak bio je na tim istinama.

U viziji kojom se prorok Isaija poziva u službu, serafim ponavlja reči: „Svet, Svet, Svet je Gospod nad vojskama“ (Isaija 6,3). Tu je naglasak na svetosti veličanstvenog Boga čije prisustvo ispunjava hram. Tu svetost takođe uočavamo na osnovu reči koje Isaija izgovara dok stoji u prisustvu Svemogućeg: „Jaoh meni, pogiboh!“ (Isaija 6,5) Čak i jedan prorok kao što je Isaija, suočen sa Božjom svetošću i karakterom, ustuknuo je u svojoj nedostojnosti. Dakle, već ovde, mnogo pre Pavlovog izlaganja o ljudskoj grešnosti i potrebi za Spasiteljem (Rimljanima 1–3), možemo videti kako Biblija ukazuje na palu ljudsku prirodu, čak i jedne tako „dobre“ osobe kao što je bio Isaija.

U 3. poglavlju Knjige proroka Danila ponavlja se (sa izvesnim varijacijama) izraz „lik što ga postavi car Navuhodonosor“ (Danilo 3,1.2.3.5.7.12.14.15.18). Taj izraz, ili neka od njegovih varijacija, ponavlja se 10 puta u ovom poglavlju, da bi ukazao na carev postupak u suprotnosti sa onim što mu je Bog otkrio preko Danila (Danilo 2,31-45). Ovde je naglasak na ljudskom nastojanju da sebe prikaže kao boga kome se treba klanjati, za razliku od istinskog Boga koji je jedini dostojan obožavanja.
