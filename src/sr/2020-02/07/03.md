---
title:  Reči i njihovo značenje
date:   11/05/2020
---

U svakom jeziku postoje reči koje su tako bogate i duboke u svom značenju da ih je teško jednom rečju adekvatno prevesti na drugi jezik. Neophodno je obimnije proučavanje njihove upotrebe u Bibliji da bi se razumeo čitav opseg njihovog značenja.

`Pročitajte 1. O carevima 3,6, Psalmi 57,3, Psalmi 66,20, Psalmi 143,8 i Mihej 7,20. Na koji način se Božja milost i dobrota pružaju Njegovim stvorenjima?`

Jevrejska reč chesed (milost) jedna je od najbogatijih i najdubljih reči u Starom zavetu. Ona opisuje Božju ljubav, dobrotu, milost i zavetni stav prema Njegovom narodu. U ovih nekoliko stihova, vidimo kako je On „učinio veliku milost (chesed) sluzi svojemu Davidu... i sačuvao... mu ovu veliku milost (chesed)“ (1. O carevima 3,6). On šalje „milost svoju (chesed) i istinu svoju“ (Psalmi 57,3). Što se Izraela tiče, On će pokazati „istinu Jakovu i milost (chesed) Avramu“ (Mihej 7,20). Čitave knjige su napisane o toj reči chesed, u pokušaju da se spozna dubina Božje milosti i ljubavi prema nama.

`Pročitajte 4. Mojsijeva 6,24-26, Jov 3,26, Psalmi 29,11, Isaija 9,6 i Isaija 32,17. Šta predstavlja reč „mir“ ili shalom o kojoj se govori u ovim tekstovima?`

Jevrejska reč shalom često se prevodi kao „mir“, ali njeno značenje je mnogo dublje i šire od toga. Ona se može prevesti kao „celovitost, potpunost i blagostanje“. Božji blagoslov i Njegova milost čuvaju nas u stanju mira (shalom), što je dar od Boga (4. Mojsijeva 6,24-26). Nasuprot tome, Jovovo iskustvo nevolje dovelo je do toga da on nije imao „mira“ ni „olakšanja“ jer mu je nedostajao shalom (Jov 3,26, NSP). U ovom grozničavom svetu, ogroman je blagoslov dočekati subotni dan rečima Shabbat shalom, jer nam zajednica sa Bogom pruža krajnji mir i celovitost za kojima čeznemo u životu.

`Na kom god jeziku da govorimo i čitamo – čak i ako ne znamo originalno značenje svih tih izraza – kako možemo na najbolji način doživeti realnost onoga što te reči podrazumevaju?`
