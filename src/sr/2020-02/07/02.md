---
title:  Razumevanje Pisma
date:   10/05/2020
---

`Pročitajte 2. Timotiju 3,16.17. U koju svrhu nam je Biblija data?`

Biblija je pisana kao svedočanstvo o Božjem delovanju tokom istorije, o Njegovom planu da otkupi pali ljudski rod, i da nas na svaki način pouči o pravednosti. Gospod je odlučio da to ostvari ljudskim jezikom, da svoje misli i planove obelodani uz pomoć ljudskih reči. Izbavivši Izrael iz Egipta, Bog ga je izabrao kao poseban narod koji je Njegovu poruku trebalo da prenese svim ostalim narodima. Dopustio je da taj narod Njegovu Reč iznosi na sopstvenom jeziku – jevrejskom (osim malog dela na aramejskom, jeziku srodnom jevrejskom).

Uspon grčke kulture doneo je nove mogućnosti, tako da se Novi zavet prenosio na univerzalnom, grčkom jeziku, kojim se tada uveliko govorilo u tom delu sveta. (U stvari, postojao je i grčki prevod Starog zaveta.) Taj „univerzalni“ jezik omogućio je apostolima i ranoj crkvi da u svojoj novoj misionskoj revnosti, nakon Hristove smrti, prošire Njegovu poruku naširoko i nadaleko. Kasnije, apostol Jovan „svjedoči riječ Božiju i svjedočanstvo Isusa Hrista, i šta god vidje“ (Otkrivenje 1,2). Na taj način, Biblija ukazuje na kontinuitet tog nadahnutog „svedočanstva“ kod svih njenih pisaca, od prvog do poslednjeg.

`Pročitajte 5. Mojsijeva 32,46.47. Zašto je bilo toliko važno da Izraelci drže „sve riječi ovoga zakona“ (5. Mojsijeva 32,46) – Tore (što znači „nauk“ ili „učenje“)? Kako Božja Reč „produžuje“ naše dane? Šta bi to moglo da znači u našim današnjim okolnostima?`

Neki narodi na svom maternjem jeziku imaju ne samo jedan, već više različitih prevoda Biblije. Drugi imaju samo jedan prevod, ako uopšte imaju i toliko. Ali bez obzira šta od toga imamo, važno je da Bibliju cenimo kao Božju Reč, a još važnije da se povinujemo njenim učenjima.

`Zašto nikad nije nevažno (5. Mojsijeva 32,47) poslušati Božju Reč, pa i svoju decu učiti tome?`
