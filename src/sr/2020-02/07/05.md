---
title:  Tekstovi i konteksti
date:   13/05/2020
---

Reči se u Svetom pismu uvek javljaju u određenom kontekstu. One ne stoje same za sebe. Svaka reč ima svoj neposredni kontekst unutar rečenice, i to je ono što treba najpre razumeti. Zatim, tu je i širi kontekst misaone celine u okviru koje se ta rečenica nalazi. To može biti odlomak rukopisa, poglavlje, ili niz poglavlja. Od ključne je važnosti da što je moguće bolje razumemo kontekst reči i rečenica, da ne bismo došli do pogrešnih zaključaka.

`Uporedite stih 1. Mojsijeva 1,27 sa stihom 1. Mojsijeva 2,7. Zatim pročitajte tekst 1. Mojsijeva 2,15-23. Kako možemo, na osnovu tih različitih odlomaka i njihovog konteksta, razumeti odrednicu adam, što je jevrejska reč za „čoveka“?`

Već smo videli da ponavljanje izraza bara’ u stihu 1. Mojsijeva 1,27 stavlja naglasak na stvaranje čoveka. Sada vidimo da je, u kontekstu tog stiha, čovek definisan kao „muško i žensko“. To znači da jevrejsku reč adam u ovom stihu treba razumeti kao opšti izraz za čovečanstvo, odnosno čitav ljudski rod.

Međutim, u stihu 1. Mojsijeva 2,7 isti izraz adam odnosi se na stvaranje Adama „od praha zemaljskoga“ (na jevrejskom adamah – zapazite igru reči). Ovde se ime

Adam odnosi samo na muškarca, jer je Eva stvorena tek kasnije na potpuno različit način. Prema tome, u svakom odlomku, čak i u kontekstu dva susedna poglavlja, vidimo da se javlja razlika u definisanju adama kao „čovečanstva“ (1. Mojsijeva 1,27) i čoveka Adama (1. Mojsijeva 2,7). Da je Adam bio stvarna osoba potvrđeno je kasnije u genealogijama (1. Mojsijeva 5,1-5; 1. Dnevnika 1,1; Luka 3,38), i time što je upoređen sa Isusom, koji je postao „drugi Adam“ (Rimljanima 5,12-14).

Kao što se reč Adam javlja u posebnom tekstu, tako se i kontekst stvaranja Adama i Eve nalazi u širem izveštaju o Stvaranju, što se vidi u 1. i 2. poglavlju 1. Mojsijeve. To se podrazumeva pod pojmom šira celina. Ta celina pruža tumaču dodatne informacije o različitim temama, idejama i razvoju događaja. Tekst 1. Mojsijeva 2,4-25 svojevremeno je nazivan „drugi izveštaj o stvaranju“, ali razlika se u stvari sastoji samo u naglasku (videti pouku za sledeću sedmicu). U oba izveštaja prikazano nam je izvorno poreklo ljudskog roda.

`Kao što vidimo, Bog je neposredno stvorio muškarca i ženu – ljudski rod. Kako nam to pokazuje koliko je zapravo bezumna „mudrost ovoga svijeta“ (1. Korinćanima 1,20) kad tvrdi da smo mi proizvod puke slučajnosti?`
