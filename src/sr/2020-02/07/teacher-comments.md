---
title:  Pouka za učitelje
date:   15/05/2020
---

### Ključni tekstovi
5 Mojsijeva 32,46.47; 1. O carevima 3,6; 4. Mojsijeva 6,24–26; 1. Mojsijeva 1,26.27; 1. Mojsijeva 2,15–23; 1. Mojsijeva 15,1–5.

#### Prvi deo: opšti pregled

Reči imaju silu. One mogu da podignu narod iz tlačiteljskog ropstva u život oslobođenja i vere. Isus Navin pozvao je narod: „Izaberite sebi danas kome ćete služiti: Ili bogove kojima su služili oci vaši s onu stranu Rijeke, ili bogove Amoreja u kojih zemlji živite; a ja i dom moj služićemo Gospodu.“ (Isus Navin 24,15) Reči takođe mogu biti razorne, upotrebljene da unište i obmanu. Kada je sotona kušao Evu u Edemskom vrtu, posejao je sumnju: „Je li istina da je Bog kazao da ne jedete sa svakoga drveta u vrtu?“ (1. Mojsijeva 3,1) Reči mogu biti optuživačke i osuđivačke, ali i utešne i ljubazne, koje donose isceljenje duši.

Bog je odlučio da istoriju spasenja, pad, plan otkupljenja, obećanje o obnovljenju i Drugi dolazak objavi svetu preko proroka i pisaca. Pisali su na jevrejskom, aramejskom i grčkom – jezicima koji se prilično razlikuju od jezika koje smo učili u detinjstvu. Cela Biblija prevedena je na najmanje 636 jezika, a Novi zavet na još 3 223 jezika ili više, tako da 95 posto stanovnika Zemlje može da čita Božju reč. U pouci za ovu sedmicu razgovaraćemo o tome kako nam tumačenje reči, izraza i narativa iz Pisma unutar njihovog originalnog konteksta pomaže da potpunije razumemo Božju poruku upućenu nama danas.

#### Drugi deo: komentar

**Pismo**

Važno je da shvatimo da značenje potiče od najmanjih delova jezika, same pojedinačne reči, i širi se na kontekst rečenice, narativa i na kraju knjige. Reč dabar na jevrejskom ima mnoštvo značenja, jer može da označi „reč“, „stvar“, čak i „proročanstvo“. Iz tog razloga, važno je da proučavamo širi kontekst reči kao i to kako se mogu upotrebiti u Bibliji. Jevrejska reč chesed (milost) i shalom (mir) primeri su vrste reči koje imaju širok semantički raspon i mogu se shvatiti mnogo bolje ukoliko se proučavaju u okviru čitavog konteksta Pisma. U drugim slučajevima, određena biblijska učenja (doktrine) ili ideje najbolje se shvate proučavanjem grupe reči sa sličnim značenjem koje zajedno pružaju široki spektar shvatanja. Jedno takvo učenje na koje se ovakav pristup odnosi jeste biblijski koncept ostatka.

**Ilustracija**

Hrišćanska adventistička crkva sebe smatra crkvom ostatka iz biblijskog proročanstva. Ona je pozvana da kao pokret u ovo poslednje vreme jasno objavi Trostruku anđeosku vest. Crkva ostatka smatra Subotu pečatom po kome će se poznati narod koji drži zapovesti i ima veru Isusovu (Otkrivenje 14,12). Njihovo držanje zapovesti može se ostvariti samo zahvaljujući Hristovim zaslugama i Njegovoj sili, kao što je prikazano Njegovim primerom kada je pobedio i nasledio venac života (Jovan 16,32.33; 1. Jovanova 4,4; 1. Jovanova 5,4.5; Otkrivenje 2,7.11.17.26; Otkrivenje 3,5.12.21). Međutim, ova tvrdnja Crkve da predstavlja ostatak čini se prilično isključivom i oholom u našem savremenom dobu. Kako znamo da Bog ima ostatak?

Misao o ostatku pronalazimo u celom Pismu. Jedna od reči za „ostatak“ je she’ār, koja se u različitim izvedenicama javlja 226 puta u Starom zavetu. Oblik imenice she’ār može da označi „ostatak“ Izrailjev (Isaija 10,20) ili ostatak „naroda svojega“ (Isaija 11,11.16; Isaija 28,5). U ovom slučaju, tekst ukazuje da je u pitanju ostatak koga je Bog izabrao. Tekstovi Isaija 4,2–6. i Isaija 6,13. dalje opisuju ostatak koji je prošao kroz vatru očišćenja božanskog suda i izlazi kao sveti narod. Druge jevrejske reči koje opisuju ostatak takođe se mogu proučavati i obuhvataju izraze kao što su pālat, mālat, yāthar, sārid i ’aḫarît. Ovi izrazi takođe se moraju proučavati u okviru njihovog konteksta. To svako može da uradi ukoliko ima dobar konkordans. Ovakvo proučavanje otkriva da Biblija opisuje koncept „ostatka“ na nekoliko načina: 1) „Istorijski ostatak“ predstavlja one iz teksta Isaija 1,4–9. koji su preživeli katastrofu. 2) „Verni ostatak“ predstavlja one koji ostaju verni Bogu i koji nose sva obećanja Božjeg naroda. 3) Konačno, „eshatološki ostatak“ predstavlja one koji prolaze kroz nevolje poslednjeg vremena i pojavljuju se kao pobednici na veliki dan Gospodnji da prime Njegovo carstvo. U Otkrivenju, aždaja se gnevi na ženu i kreće da se pobije sa „ostalijem potomstvom njezinijem, koji drži zapovijesti Božije i ima svjedočanstvo Isusa Hrista“ (Otkrivenje 12,17). Bogato značenje svakog od ovih izraza u kontekstu u kome se javljaju doprinosi razumevanju ostalih sve dok, unutar čitavog konteksta Biblije, taj koncept ne postane jasan, i učenik ne počne da shvata celokupnu ideju „ostatka“. (Gerhard F. Hazel, Understanding the Living Word of God [Mountain View, Calif.: Pacific Press, 1980], str. 113–116)

**Ilustracija**

Dva otkrića ili pronalaska u poslednje vreme pomogla su nam da shvatimo poreklo Biblije. Egipatski jezik, koji ima hijeroglifsko pismo, dešifrovao je Žan Šampolion 1822. godine. Ovo otkriće rasvetlilo je davno izgubljene tajne jedne od najstarijih civilizacija i omogućilo nam da uporedimo drevne egipatske tekstove sa biblijskim tekstom. Nekoliko zanimljivih pojedinosti utvrđeno je kroz vreme: 1) Mnoga geografska mesta spomenuta u Bibliji bila su zabeležena od strane Egipćana koji su redovno išli u pohode u Hanan ili trgovali sa tamošnjim stanovništvom. Pronađena su mnoga podudaranja i slaganja između imena i mesta spomenutih u Egiptu i Bibliji. 2) Brojne egipatske pozajmljenice pronađene su naročito u prvih pet knjiga Pentatueha. Skolari su dokumentovali mnoge pozajmljenice, kao što je tevah, reč za „kovčeg“, koja je izvedena od egipatske reči koja znači „kutija“, „sanduk“ ili „škrinja“. Ova reč je upotrebljena i za Nojevu barku i za korpu u koju je Mojsije stavljen kao novorođenče. Ime koje se u Bibliji koristi za Egipat je Mitzraim. Ovo ime je dualna reč u jevrejskom i potiče od egipatske reči msr, koja znači Egipat. Dualni završetak ukazuje na „dve zemlje“, Gornji i Donji Egipat. Egipatski idiomi tekođe su korišćeni. Izraz „ispružena ruka“, korišćena da opiše Božju zaštitu, uobičajeno je egipatsko izražavanje snage. Pisac je takođe koristio egipatske titule, kao i načine i običaje govora. Na kraju, pojavljuju se brojna egipatska lična imena. Sva ova saznanja upućuju na zaključak da su prve biblijske knjige napisane u vreme naraštaja koji je doživeo izlazak i da je pisac bio blisko upoznat sa Egiptom, njegovim običajima i istorijom. Mojsije je sigurno imao obrazovanje i poreklo neophodno da napiše pet knjiga Mojsijevih.

Drugo otkriće odnosi se na originalno pisanje Pisma od strane Mojsija. Izum alfabeta, koji je izveden iz egipatskih hijeroglifa, dogodio se na Sinajskom poluostrvu oko jedan vek pre izlaska iz Egipta. Ovaj veliki napredak u komunikaciji pojednostavio je pisanje i pismenost učinio dostupnom običnom narodu. Mojsije je tako mogao da piše pojednostavljenim proto-hananskim alfabetom koji će se na kraju razviti u jevrejski, a ne složenim egipatskim hijeroglifima. Božje određivanje vremena uvek je savršeno kad je u pitanju poveravanje Njegove poruke svome narodu.

**Pismo**

Drugi koncepti i reči u Bibliji potpuno su jedinstveni. U izveštaju o stvaranju više se naglašava stvaranje čoveka nego bilo kog drugog elementa ili stvorenja. Stvaranje ljudskog roda predstavlja vrhunac stvaranja. Ono je delo trojedinog Božanstva koje objavljuje svoju nameru: „Da načinimo čovjeka po svojemu obličju.“ (1. Mojsijeva 1,26) Jedinstveno trostruko naglašavanje glagola bara’, „stvoriti“, u ovom stihu, ponavlja Božju nameru da na jedinstven način stvori čoveka i ženu po svom obličju. Uski kontekst 1. Mojsijeve ukazuje da su i ’Elohim, „Bog“, u svom veličanstvenom pluralitetu i ruach Elohim, „Božji Duh“, uključeni u stvaralački rad (1. Mojsijeva 1,1.2). Tekst Jovan 1,1–3 jasno kaže da je Isus učestvovao u stvaranju jer „On bješe u početku u Boga. Sve je kroz Njega postalo, i bez Njega ništa nije postalo što je postalo“. Kada dozvolimo punini Pisma da tumači sebe, saznajemo da „mi“ u tekstu 1. Mojsijeva 1,26. uključuje sva tri lica Božanstva. Ljudski rod je, na ovaj način, bio stvoren u odnosu i za odnos da bi se „rađali i množili i napunili Zemlju“ (1. Mojsijeva 1,28). Oni su stvoreni da razgovaraju sa Bogom Subotom koju je stvorio za njih (1. Mojsijeva 2,1–3; 2. Mojsijeva 20,8–11). Božja je namera da nastava među svojim narodom kroz svu večnost.

#### Treći deo: primena u životu

Dakle, kako možemo duboko proučavati Bibliju ukoliko ne razumemo originalna biblijske jezike? Imamo određena pomoćna sredstva, poput različitih konkordanasa na Internetu ili u štampanom izdanju, koja su danas mnogo dostupnija nego ranije. Možemo proučavati kako se reči koriste unutar rečenica, knjiga i u Pismu. Osnivači naše Crkve nisu imali sva pomoćna sredstva koja su dostupna nama danas. Imali su Biblije i konkordanse. Pažljivim držanjem protestantskih načela biblijskog tumačenja i pod nadahnućem Svetog Duha, mogli su da upoznaju Božji plan spasenja i istine kojima su ih učili proroci i Isus. Slede pitanja za razgovor kojima možete započeti diskusiju u svojoj grupi:

`1) Kako nam saznanje da je Mojsije napisao prvih pet knjiga u Bibliji pomaže da prihvatimo Pismo kao pouzdan izvor? Podsetite ponovo svoj razred  na reči opomene koje je Mojsije uputio narodu pred svoju smrt (5. Mojsijeva 32,46.47). Razgovarajte o tome kako možemo primeniti ovo načelo u svojoj porodici.`

`2) Šta znači dopustiti Pismu da tumači Pismo? Zašto je važnije da shvatimo ono što Pismo samo kaže nego da unosimo svoje ideje u Pismo?`

`3) Kako nam razumevanje reči i dubine njenog značenja pomaže da uvidimo Božju nameru za naš život? Kakvu vrstu sile određene reči imaju u Starom zavetu (na primer, pravda, milost, ili nada? Kako ove reči utiču na naše znanje o Božjem karakteru? `
