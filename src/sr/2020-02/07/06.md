---
title:  Knjige i njihova poruka
date:   14/05/2020
---

Najveće celine u Svetom pismu su različite knjige Biblije. Biblijske knjige su pisane u različitu svrhu i pod različitim okolnostima. Neke sadrže proročku poruku, druge predstavljaju kompilacije, kao Psalmi. Ima istorijskih knjiga, kao što su 1. i 2. O carevima, a i poslanica različitim crkvama, kao one koje su pisali Pavle i ostali.

Kad pokušavamo da razumemo smisao i poruku određene knjige, važno je da počnemo od autorstva i prilika u kojima je pisana. Mnoge knjige Biblije pripisuju se određenim autorima. Prvih pet knjiga Starog zaveta prepoznate su kao one čiji je autor Mojsije (Isus Navin 8,31.32; 1. O carevima 2,3; 2. O carevima 14,6; 21,8; Jezdra 6,18; Nemija 13,1; Danilo 9,11-13; Malahija 4,4). To su potvrdili Isus (Marko 12,26; Jovan 5,46.47; Jovan 7,19) i apostoli (Dela 3,22, Rimljanima 10,5). U drugim slučajevima, autori biblijskih knjiga nisu poznati. (Na primer, u slučaju knjiga o Jestiri i Ruti, i nekih istorijskih knjiga, kao što su Samuilove knjige i knjige Dnevnika, autori nisu poznati.)

`Pročitajte 1. Mojsijeva 15,1-5 i 1. Mojsijeva 22,17.18. Od kakvog je značaja za nas to što je Mojsije napisao knjigu Postanje – 1. Mojsijevu? `

Knjige od 2. do 5. Mojsijeve pisane su, naravno, posle Izlaska. Međutim, budući da 1. Mojsijeva predstavlja osnovu, kao istorija Božjih dela od Stvaranja do doba partrijaraha, ona je, po logici stvari, pisana pre Izlaska.

„Kako su prolazile godine u kojima je (Mojsije) sa svojim stadima lutao po usamljenim mestima, razmišljajući o svom potlačenom narodu, on se prisećao Božjeg postupanja prema njegovim ocima i obećanja koja su bila nasleđe tog izabranog naroda, a njegove molitve za Izrael uzdizale su se danju i noću. Nebeski anđeli su rasipali svoju svetlost oko njega. I tu je, pod delovanjem Svetog Duha, napisao knjigu Postanje.“ – Elen G. Vajt, Stvaranje, patrijarsi i proroci, str. 251 original.

U 1. Mojsijevoj, otkriveno nam je ne samo naše poreklo već i plan spasenja, način na koji će Bog otkupiti palo čovečanstvo. Taj plan postaje još očigledniji kad Bog sklapa zavet sa Avramom, koji obuhvata Njegovo obećanje da će preko Avrama osnovati veliki narod, sastavljen od njegovih potomaka koji će biti „kao zvijezda na nebu i kao pijeska na brijegu morskom“ (1. Mojsijeva 22,17).

`Koje su nam druge velike istine otkrivene preko 1. Mojsijeve, istine koje u suprotnom ne bismo mogli da saznamo? Šta nam to govori o važnosti Božje Reči za našu veru?`
