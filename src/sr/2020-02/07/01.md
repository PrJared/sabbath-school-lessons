---
title:  "Jezik, tekst i kontekst"
date:   09/05/2020
---

### Tekstovi za proučavanje u toku sedmice
5 Mojsijeva 32,46.47; 1. O carevima 3,6; 4. Mojsijeva 6,24-26; 1. Mojsijeva 1,26.27; 1. Mojsijeva 2,15-23; 15,1-5.

> <p>Tekst za pamćenje</p>
>„Uzmite ovu knjigu zakona, i metnite je pokraj kovčega zavjeta Gospoda Boga svojega, da bude ondje svjedok na vas“ (5. Mojsijeva 31,26).

Među milijardama ljudi koji danas žive na svetu govori se više od 6.000 jezika. Kompletna Biblija je prevedena na više od 600 jezika, a Novi zavet ili pojedini delovi Pisma na više od 2.500 drugih jezika. To je nesumnjivo mnogo jezika, ali još uvek manje od polovine onih kojima se danas govori u svetu.

Prema procenama, jedna i po milijarda ljudi ne poseduje nijedan deo Svetog pisma na svom maternjem jeziku. I mada je ostalo još mnogo posla, napori biblijskih društava do sada su obezbedili da 6 milijardi ljudi dobije priliku da čita Pismo.

A kakav je blagoslov biti među onima koji imaju Bibliju na svom jeziku! Često to uzimamo kao nešto što se samo po sebi razume, zaboravljajući ne samo da mnogi nemaju tu prednost, već i da je Biblija u Evropi vekovima bila namerno držana podalje od širih narodnih masa. Zahvaljujući reformaciji i štamparskoj presi, to više nije slučaj. Oni među nama koji imaju Bibliju uvek mogu iznova da se uvere kako mi, uz pomoć Svetog Duha, možemo naučiti da istražujemo Reč i upoznajemo Gospoda otkrivenog na njenim stranicama.
