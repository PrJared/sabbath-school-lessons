---
title:  "David, Solomon i monarhija"
date:   31/05/2020
---

Period vladavine Davida i Solomona predstavlja zlatno doba izraelske istorije. Ali šta ako David i Solomon nisu ni postojali, kao što neki tvrde? Šta ako njihovo carstvo nije bilo tako prostrano kao što ga Biblija opisuje, što takođe neki tvrde? Bez Davida, ne bi bilo Jerusalima, prestonice carstva (2. Samuilova 5,6-10).

Bez Davida, ne bi bilo ni hrama koji je podigao njegov sin, Solomon (1. O carevima 8,17-20). Konačno, bez Davida ne bi bilo budućeg Mesije, jer je obećano da će On doći preko Davidove loze (Jeremija 23,5.6; Otkrivenje 22,16). Izraelska istorija morala bi da bude potpuno prepravljena. Međutim, upravo je ta istorija, o kojoj čitamo u Pismu, ono što Izraelu i crkvi daje njihovu jedinstvenu ulogu i misiju.

`Pročitajte tekst 1. Samuilova 17. Kako se Bog postarao da Izrael stekne odlučujuću pobedu? Ko je upotrebljen za ostvarenje te pobede? Gde je ta pobeda zadobijena?`

Zapazite precizan geografski opis borbene linije u tekstu 1. Samuilova 17,1-3. Nalazište Kirbet Kijafa smešteno je na brdima tačno u oblasti izraelskog logora opisanog u tom poglavlju. Nedavna iskopavanja na tom području otkrila su jako vojno utvrđenje iz vremena Saula i Davida, odakle se pruža pogled na dolinu. Iskopane su dve kapije iz istog perioda. Budući da je većina gradova u drevnom Izraelu posedovala samo jednu kapiju, ta činjenica omogućava da se pomenuto nalazište prepozna kao Sarajim (1. Samuilova 17,52), što na jevrejskom znači „dve kapije“.

Ako je to zaista tačno, onda je identitet tog drevnog biblijskog grada po prvi put utvrđen. Godine 2008. i 2013. pronađena su dva natpisa za koje mnogi veruju da predstavljaju najstarije ikad pronađene tekstove na jevrejskom jeziku. U drugom natpisu pominje se ime Esval – kao što se zvao jedan od Saulovih sinova (1. Dnevnika 9,39).

Godine 1993, iskopavanja na severu grada Tel Dan otkrila su monumentalan natpis cara Hazaela /Azaila/ iz Damaska, koji je zabeležio svoju pobedu nad „carem Izraela“ i carem iz „Davidovog doma“. Budući da je Davidova dinastija na isti način opisana u Bibliji, to pruža još snažnije arheološke dokaze da je David zaista postojao, baš kao što Pismo kaže.

`Razmislite kakve bi to posledice imalo po našu veru kad bi se pokazalo, kao što neki tvrde, da car David nije zaista postojao? `
