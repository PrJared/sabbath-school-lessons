---
title:  Biblija kao istorija
date:   30/05/2020
---

### Tekstovi za proučavanje u toku sedmice
1 Samuilova 17; Isaija 36,1-3; Isaija 37,14-38; Danilo 1; 5; Matej 26,57-67; Jevrejima 11,1-40.

> <p>Tekst za pamćenje</p>
>„Ja sam Gospod Bog tvoj, koji sam te izveo iz zemlje misirske“ (2. Mojsijeva 20,2 [takođe i 5. Mojsijeva 5,6]).

Biblija je utemeljena na istoriji. Biblijska istorija se pravolinijski kreće od apsolutnog početka, kad je Bog stvorio sve što postoji, do konačnog cilja, kada će On obnoviti zemlju prilikom svog Drugog dolaska.

Istorijska priroda Svetog pisma jedna je od karakteristika koja ga izdvaja od svetih knjiga drugih religija. Biblija podrazumeva postojanje Boga koji lično deluje u istoriji – ona ne pokušava da dokaže Njegovo postojanje. U početku, Bog progovara i život na zemlji biva stvoren (1. Mojsijeva 1,1-31). On poziva Avrama da izađe iz zemlje Haldejske. On izbavlja svoj narod iz egipatskog ropstva. On vlastitim prstom ispisuje Deset zapovesti na kamenim pločama (2. Mojsijeva 31,18). On šalje proroke. On šalje kazne. On poziva narod da živi po Njegovom zakonu i da drugim narodima govori o tom božanskom zakonu i planu spasenja. Naposletku, On šalje svog Sina, Isusa Hrista, na ovaj svet i na taj način zauvek deli istoriju.

Ove sedmice razmotrićemo neka od ključnih pitanja u istoriji, onako kako ih Biblija opisuje, a takođe i neke od arheoloških dokaza koji podupiru biblijske istorijske izveštaje.
