---
title:  "Isaija, Jezekija i Senahirim"
date:   01/06/2020
---

`Pročitajte tekstove Isaija 36,1-3 i Isaija 37,14-38. Kako je Bog, prema tim izveštajima o opsežnom asirskom pohodu protiv Judeje, izbavio svoj narod? `

Godine 701. pre Hrista, Senahirim je krenuo u pohod na Judeju. Taj događaj je zabeležen u Svetom pismu. I car Senahirim ga je lično zabeležio, i to na više načina. U svojim istorijskim analima, otkrivenim u Ninivi, glavnom gradu Asirije, on se hvali: „Četrdeset šest njegovih (Jezekijinih) gradova, opasanih jakim zidinama, i bezbroj manjih sela u njihovoj blizini, opkolio sam i osvojio.“ Pobedu nad judejskim gradom, Lahisom, Senahirim je proslavio tako što je zidove glavne dvorane svoje palate u Ninivi pokrio reljefnim prizorima opsade i bitke protiv tog grada.

Nedavna iskopavanja na području Lahisa otkrila su tragove teškog razaranja do kog je došlo pošto je Senahirim zapalio taj grad. Ali Jerusalim je čudesno pošteđen. Senahirim je mogao da se pohvali samo ovim: „A što se tiče Jezekije Judejca, zatvorio sam ga u njegovom gradu kao pticu u kavezu.“ Ipak, nije opisano razaranje Jerusalima, niti postoji ikakav izveštaj o zarobljenicima odvedenim u ropstvo.

Jerusalim je bio opkoljen, to je tačno, ali Biblija beleži da je ta opsada trajala samo jedan dan, jer je anđeo Gospodnji izbavio grad. Kao što je Isaija prorekao: „Zato ovako veli Gospod za cara asirskoga: Neće ući u ovaj grad, niti će baciti amo strijele, neće se primaći k njemu sa štitom, niti će iskopati opkope oko njega. Vratiće se putem kojim je došao, a u grad ovaj neće ući, veli Gospod. Jer ću braniti taj grad i sačuvaću ga sebe radi i radi Davida sluge svojega“ (Isaija 37,33-35).

Zanimljivo, samo je Lahis na veoma istaknut način prikazan u Ninivi, prestonici Asirije. Jerusalim nije oslikan na zidovima palate. Senahirim je mogao da se pohvali samo osvajanjem Lahisa. Obračun između nebeskog Boga i asirskih božanstava predstavljen je izbavljenjem Njegovog naroda. On je video napade od strane Asirije. Čuo je reči molitve cara Jezekije. Bog deluje u istoriji.

`Kako se možete podsetiti da je Bog kome se vi molite, na koga se oslanjate i u koga verujete isti onaj Bog koji je na čudesan način izbavio Izrael u to vreme i na tom mestu?`
