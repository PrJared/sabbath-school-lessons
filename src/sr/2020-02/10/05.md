---
title:  Istorijski Isus
date:   03/06/2020
---

`Pročitajte tekstove Matej 26,57-67, Jovan 11,45-53 i Jovan 18,29-31. Ko je bio Kajafa i kakva je bila njegova uloga u Hristovom umiranju? Ko je bio Pontije Pilat, i zašto je njegova odluka bila presudna za ostvarenje ciljeva Sinedriona? `

Kajafa je bio prvosveštenik koji je skovao zaveru za Isusovo ubistvo. Njegovo postojanje zabeležio je i Josif Flavije, jevrejski istoričar koji je pisao sa pozicija Rima kao svetske sile. „Osim toga, oduzeo je Josifu, koga su zvali i Kajafa, prvosvešteničku ulogu, i postavio Jonatana, sina Ane, bivšeg prvosveštenika, kao njegovog naslednika.“ – Josephus Complete Works (Grand Rapids, MI: Kregel Publications, 1969), book 18, chapter 4, p. 381.

Godine 1990, pronađena je jedna porodična grobnica južno od Jerusalima, u kojoj se nalazilo dvanaest osuarija ili kovčega sa skeletima. Novčići i grnčarija iz grobnice vremenski je smeštaju otprilike u polovinu prvog veka posle Hrista. Na najlepše ukrašenom od tih osuarija, u kome se nalazilo više skeleta, stajalo je ime „Josif, sin Kajafe“. Mnogi stručnjaci smatraju da su to grobnica i posmrtni ostaci Kajafe, prvosveštenika koji je bio tako neposredno umešan u Isusovu smrt.

Godine 1961, natpis sa imenom Pontija Pilata, namesnika Judeje u vreme imperatora Tiberija, pronađen je na kamenu u amfiteatru u mestu Cezareja Primorska (Caesarea Maritima).

Tako je, u oba ova slučaja, postojanje nekih od ključnih ličnosti umešanih u Hristovu smrt, istorijski potvrđeno.

Svetovni istoričari iz prva dva veka govore i o Isusu iz Nazareta. Tacit, rimski istoričar, piše o Hristu, o Njegovom pogubljenju od strane Pontija Pilata tokom vladavine Tiberija, i o ranim hrišćanima u Rimu. Plinije Mlađi, rimski upravitelj, pisao je imperatoru Trajanu 112-113. godine nove ere, pitajući ga kako bi trebalo da postupa sa hrišćanima. Opisao ih je kao ljude koji se okupljaju određenog dana i pevaju himne kao nekom bogu.

Ta arheološka otkrića i istorijski izvori pružaju dodatni, vanbiblijski okvir za potvrdu Isusovog postojanja i činjenice da su Ga ljudi poštovali kao Boga još u toku prvih 50 godina nakon Njegove smrti. Ipak, sama evanđelja su primarni izvor podataka o Isusu, i trebalo bi ih pažljivo proučavati da bismo što više saznali o Isusu i Njegovom životu.

`Premda je uvek lepo imati arheološke dokaze koji potvrđuju našu veru, zašto moramo naučiti da svoja uverenja ne zasnivamo u potpunosti na njima, koliko god da su oni ponekad korisni?`
