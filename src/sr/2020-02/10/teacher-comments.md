---
title:  Pouka za učitelje
date:   05/06/2020
---

### Ključni tekstovi
1 Samuilova 17; Danilo 1; Danilo 5; Isaija 36,1–3; Isaija 37,14–38; Matej 26,57¬–67; Jevrejima 11,1–40.

#### Prvi deo: opšti pregled

Istorija je važna jer je sav život ukorenjen u istorji. Nema ljudskog postojanja izvan istorije. Bog je odlučio da nas smesti u istoriju i da se u njoj otkrije. Pošto je Biblija protkana istorijom, istorija predstavlja „mesto“ na kome nam Bog daje priliku da ispitujemo i potvrđujemo istinitost Njegove reči ako to želimo. To je razlog zašto se u istoriji i istorijskim činjenicama najviše ispituje pouzdanost Biblije i Božje reči i gde kritika najčešće prvo započinje. Pavle se bavi upravo ovim pitanjem u crkvi u Korintu kada iznosi kako pojedinci u crkvi preispituju svedočanstvo apostola: „A ako se Hristos propovijeda da ustade iz mrtvijeh, kako govore neki među vama da nema vaskrsenija mrtvijeh? I ako nema vaskrsenija mrtvijeh, to ni Hristos ne usta. A ako Hristos ne usta, uzalud, dakle, propovijedanje naše, a uzalud i vjera vaša.“ (1. Korinćanima 15,12–14). Pavle je tvrdio da je pouzdanost istorijskog događaja, Hristovog telesnog vaskrsenja, temelj hrišćanske vere. Ako se taj događaj nije odigrao, onda se naša vera temelji na verskoj prevari, ne na stvarnosti. Biblijska vera se temelji na istorijskim činjenicama. Temelji se na Bogu koji deluje u istoriji, a biblijska istorija je tema koju ćemo proučavati ove sedmice.

#### Drugi deo: komentar

**Ilustracija**

Starozavetni teolog Valter Ditrih nedavno je napisao: „U savremenom dobu, istorija mora da se shvata i opiše etsi deus non daretur (’kao da Bog ne postoji’).“ Međutim, on priznaje da je to teško kada se ocenjuje biblijska istorija. U Bibliji „Bog ima aktivnu ulogu... Bog je lično uključen... On šalje proroke... On upravlja događajima“. Ditrih zaključuje: „Koja prosvećena osoba može prihvatiti sve ovo kao istorijske izveštaje?“ (The Early Monarchy in Israel: The Tenth Century B. C. E. [Atlanta: Society of Biblical Literature, 2007], str. 102.103) Čitav niz kritičkih metoda uklonio je istorijski okvir Biblije i njenih učenja, odbacujući same događaje kojima Bog potvrđuje svoj lični rad u životu svog naroda. U toku poslednjih 200 godina, ove metode prosvećenja često su se koristile za dekonstruisanje jasnih biblijskih učenja. Istorijski kriticizam dovodi u pitanje događaje, čak i čitava razdoblja u Bibliji i svodi ih na mit, sagu, priču ili jednostavno teologiju koja se zasniva na ljudskoj mašti. Ova razdoblja obuhvataju stvaranje, potop, vreme patrijaraha, boravak u Egiptu, izlazak i osvajanje, ujedinjenje monarhije, itd. Novozavetni skolari koristeći ove metode secirali su Isusove izjave da bi odredili, kako tvrde, šta je zaista rekao, a šta su Mu drugi (pogrešno) pripisali. Mnogi naši mladi suočavaju se sa ovim kritičkim pristupima kada počnu da pohađaju svetovne univerzitete. To pokreće neka važna pitanja za ozbiljne biblijske proučavaoce. Da li je istorija zaista važna za veru? Kako mogu živeti verom kada savremena i postmodernistička misao pred tu veru stavlja izazov? Kako Biblija kao Božja nadahnuta reč otvara moje oči i širi moje vidike?

**Pismo**

Kao ozbiljni proučavaoci Biblije, moramo postaviti pitanje da li Bibliju treba procenjivati na osnovu spoljašnjih pretpostavki i normi modernizma i postmodernizma ili na osnovu nje same. Unutrašnje svedočanstvo Pisma ukazuje da se Bog obraćao svom narodu preko proroka, a ponekad i direktno. Govorio im je i u vremenu i u prostoru. Odnosno, delovao je u stvarnom vremenu (događajima) među stvarnim ljudima na stvarnim mestima.

**Ljudi.** Postojanje najmanje 100 biblijskih ličnosti, uključujući careve, sluge, književnike i upravitelje, potvrđeno je pažljivim arheološkim i istorijskim istraživanjima. U poslednje dve decenije veliki broj ljudi dodat je ovoj listi otkrićem pečata, otisaka pečata, kratkih natpisa ili monumentalnih natpisa. Sledi nekoliko primera.

Valis. Godine 1984, u mestu Tel el-Umeiri u Jordanu, arheolozi sa Univerziteta Endrus otkrili su glineni otisak pečata na kome se nalazilo ime „Milkom’ur... sluga Valisov“, što se nesumnjivo odnosi na Valisa, drevnog amonskog cara, koji se spominje u tekstu Jeremija 40,14. Za ovog nepoznatog cara je rečeno da je kovao zaveru protiv Jude neposredno pre uništenja od strane Vavilona (Randal V. Janker [Randall W. Younker], “Israel, Judah, and Ammon and the Motifs on the Baalis Seal from Tell el-cUmeiri“, Biblical Archaeologist 48/3, 1985, str. 173–180)  

Prorok Isaija. Iskopavanjima u Jerusalimu 2009. godine otkriven je otisak pečata na kome se nalazi natpis „Isaiah, [the] prophe[t]“. Radnik na iskopavanju Eilat Mazar veruje da je to bio zapravo otisak pečata proroka Isaije. Pronađen je na manje od tri metra od otiska pečata „Jezekije, sina Ahazova, cara Judina“ (“Is This the Prophet Isaiah’s Signature?“, Biblical Archaeology Review 44/2&3 2018, 64–73, 92). Godine 2014, studenti sa Adventističkog univerziteta Sadern otkrili su dva otiska pečata Eliakima u gradu Lahisu. Prema tekstu Isaija 37,1.2, sve tri osobe – Jezekija, Eliakim i Isaija – bili su u Jerusalimu o toku Senahirinovog napada na Judeju.

Irod Veliki. Godine 1996, studenti koji su radili sa Ehudom Netserom u Masadi, Irodovom utvrđenju u pustinji, otkrili su deo vinske amfore (suda). Na tom delu nalazio se natpis: regi Herodi Iudaico, „za Iroda, cara judejskog“. Bilo je to prvo spominjanje titule Iroda Velikog van Novog zaveta, i spisa Josifa Flavija, u okviru arheologije. (“Pottery With a Pedigree: Herod Inscription Surface at Masada“, Biblical Archaeology Review 22/6, novembar-decembar 1996, str. 27)

**Gradovi.** Na Bliskom istoku iskopano je desetine gradova. Oni otkrivaju svoje tajne i potvrđuju postojanje naprednih kultura opisanih u Bibliji. Iskopavanja u Vavilonu otkrila su raznobojne zidove od opeke prekrivene slikama lavova, grifona i bikova. Ruševine Asora, Megidona i Gezera bile su okružene masivnim duplim zidovima i kapijama, što je pripisano Solomunovim graditeljskim ativnostima (1. O carevima 9,15).

Filistejski gradovi Askalon, Azot, Akaron i Gat u velikoj meri su iskopani, otkrivajući sofisticiranu kulturu, arhitekturu, umetnost i tehnologiju. Godine 1996, otkriven je natpis u Akaronu koji otkriva dinastiju pet careva uključujući Ahisa, sina Padijevog, koji je vladao u Akaronu do uništenja grada od strane Navuhodonosora (Seymor Gitin, Trude Dothan, and Joseph Naveh, “A Royal Dedicatory Inscription from Ekron“, Israel Exploration Journal 47/1–2, 1997, str. 9–16). Ukrašena grnčarija u egejskom stilu i tehnologija ovih gradova otkriva da su Filisteji predstavljali elitu u drevnoj zemlji Hananu. Ovoj kratkoj listi mogli bismo dodati desetine drugih mesta, kao što su Jerihon, Jerusalim, Akon, Dan, Avel, Azika, Livna koji se trenutno iskopavaju na Bliskom istoku.

**Događaji.** Jedan od najpotkrepljenijih događaja u Bibliji je Senahirinov napad na Judeju 701. godine p. n. e., kao što je zabeleženo u sledećim tekstovima: Isaija 36; Isaija 37; 2. O carevima 18; 2. O carevima 19; 2. Dnevnika 32. Zahvaljujući iskopavanjima u Nineviji u današnjem Iraku otkriveni su anali cara Sinehirima, koji detaljno opisuje svoj napad na Judeju: „Što se tiče Jezekije Judejca, koji se nije pokorio mom jarmu, zatvorio sam ga u njegov carski grad kao pticu u kavezu.“ Izrezbareni reljefi u centralnoj prostoriji njegove palate prikazuju asirski napad na grad Lahis, njegov poraz i spovođenje zatvorenika pred cara koji sedi na prestolu. Nedavna iskopavanja u periodu od 2013. do 2017. godine od strane Adventističkog univerziteta Sadern i Jevrejskog univerziteta iz Jerusalima ukazala su na veliko uništenje Lahisa u Izraelu. Među ruševinama koje je za sobom ostavila asirska vojska pronađeno je na desetine strela, kamenova za praćku, i oklopa u obliku krljušti. Ipak, Jerusalim je bio pošteđen, što je živo svedočanstvo o tačnosti biblijskog izveštaja u vezi s ovim događajem.

Arheologija je posle 200 godina jedva zagrebala po površini onoga što bi se moglo pronaći. Danas je pronađen samo mali deo na stotine mesta koja su nekada postojala. Samo je mali deo tih lociranih mesta iskopan. Samo je mali deo tih iskopanih nalazišta iskopan u značajnijoj meri (često manje od 5 procenata). Samo je mali deo tih iskopavanja objavljen. I samo mali deo tih objavljenih iskopavanja neposredno doprinosi razumevanju ljudi i događaja iz Biblije. Zato ne traba da budemo iznenađeni što mnogi ljudi, mesta i događaji tek treba da se otkriju. Kako stotine arheologa, volontera i drugih stručnjaka otkrivaju ove drevne ostatke, prikuplja se više dokaza koji potvrđuju istorijski okvir Biblije, ukazujući na detalje kako su ljudi tih drevnih kultura radili, živeli i međusobno komunicirali.

#### Treći deo: primena u životu

Istorija nije samo dosadna tema koja se obrađuje u školi i na fakultetu ili se o njoj razgovara u razredu. To je naš izveštaj i „Njegov izveštaj“. Ako je Bog delovao kroz istoriju ovoga sveta, da li verujete da je i dalje aktivan u vašem sadašnjem životu? Da li i dalje doživljavamo čudesna izbavljenja od neprijatelja, bolesti ili nevolja? Često čitamo o čudima učinjenim u Bibliji i pitamo se da li se i danas takva čuda događaju. Ako treba da prikupimo izveštaje o stvarnim čudima Božjeg isceljenja, o snovima koje je dao, i Njegovom delovanju u našem ličnom životu i životu crkvene porodice širom sveta, zar ne bismo mogli da sastavimo jednu knjigu?

`1. Ispričajte razredu kako je Bog delovao u vašem životu. Šta je učinio za vas, člana vaše porodice ili prijatelja? Postavite ovo pitanje svom razredu. Kakva svedočanstva mogu da iznesu u svom odgovoru?`

`2. Mladi adventista počinje da pohađa nastavu na državnom univerzitetu i suočava se sa profesorom koji na početku svog časa tvrdi da će pojedini studenti, iako su možda odrasli u crkvama i sinagogama, sada na univerzitetu naučiti šta se zaista dogodilo u prošlosti. Kako bi student trebalo da odgovori u takvoj situaciji?`
