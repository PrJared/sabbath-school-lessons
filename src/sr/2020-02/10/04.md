---
title:  "Danilo, Navuhodonosor i Vavilon"
date:   02/06/2020
---

U julu mesecu 2007. godine, stručnjak sa Univerziteta u Beču radio je na jednom projektu u Britanskom muzeju, kada je pronašao tablicu iz vremena Navuhodonosora, vavilonskog cara. Na toj tablici, naišao je na ime Nergal-Saresera, vavilonskog zvaničnika koji se pominje u tekstu Jeremija 39,3. Nergal-Sareser je jedna od mnogih ličnosti – careva i zvaničnika, koji su (zahvaljujući arheologiji) danas ponovo otkriveni, prvi put nakon vremena Danila i Navuhodonosora.

`Pročitajte 1. i 5. poglavlje Knjige proroka Danila. Na koji način su Danilove rane odluke bile usklađene sa Božjim delovanjem u nameri da ga upotrebi kao svog slugu i proroka, kako bi uticao na milione ljudi tokom istorije?`

Danilo „naumi“ (Danilo 1,8) da ostane veran Bogu u pogledu onoga što će jesti i kako će se moliti. Te dobre navike, uspostavljene rano u njegovom iskustvu, postale su obrazac koji mu je davao snagu tokom njegovog dugog života. Rezultat je bio jasno razmišljanje, mudrost i razumevanje koje potiče odozgo. To su prepoznali i Navuhodonosor i Valtazar, tako da je Danilo bio uzdignut na najviši položaj u carstvu. Ali, što je još važnije, to je dovelo do obraćenja samog cara Navuhodonosora (Danilo 4,34-37).

Navuhodonosor je bio sin Nabopolasara. Oni su zajedno podigli veličanstven grad, neprevaziđen u antičkom svetu (Danilo 4,30). Grad Vavilon bio je ogroman, sa više od 300 hramova, sa prelepom palatom, okružen masivnim, dvostrukim zidinama, debljine 3 i po i 7 metara. Zidovi su bili probijeni za osam velikih kapija, od kojih je svaka nosila ime nekog od glavnih vavilonskih božanstava. Najpoznatija od njih je Ištar kapija, koju su iskopali Nemci i rekonstruisali u Pergamon muzeju u Berlinu.

U tekstu Danilo 7,4, Vavilon je opisan kao lav sa orlovim krilima. Put za procesije koji je vodio do Ištar kapije bio je popločan sa 120 slika lavova. Slika ogromnog lava koji nasrće na čoveka takođe je pronađena tokom iskopavanja i danas još uvek stoji izvan grada. Sve to potvrđuje da je lav prikladan simbol Velikog Vavilona. Tako su biblijska istorija i njena proročka poruka još jedanput potvrđene.

`U tekstu Danilo 1,8 kaže se da je Danilo nešto „naumio u svom srcu“. Šta to znači? Šta bi vi trebalo da „naumite u svom srcu“ u vezi sa nečim što činite ili ne činite?`
