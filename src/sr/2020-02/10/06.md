---
title:  Vera i istorija
date:   04/06/2020
---

Mi ne živimo u vakuumu. Naše odluke ne utiču samo na nas, već i na druge. Na isti način, neki Božji ljudi u davnoj prošlosti su svojim životom snažno uticali ne samo na sopstvenu već i na budućnost mnogih drugih. U 11. poglavlju Jevrejima poslanice – tom čuvenom poglavlju o veri – vidimo u glavnim crtama kakav je bio uticaj tih drevnih heroja vere.

**Pročitajte Jevrejima 11,1-40. Šta možemo naučiti od tih drevnih heroja dok proučavamo njihov život?**

`Enoh`

`Noje`

`Avram`

`Sara`

`Josif`

`Mojsije`

`Rava`

`Samson`

Vera nije samo verovanje u nekoga ili nešto, to je i postupanje u skladu s tim verovanjem. To je delotvorna vera koja se uračunava u pravednost. Upravo ta dela vere su ono što je menjalo istoriju. A svako od tih dela umnogome je zavisilo od uzdanja u Božju Reč.

Noje je postupao u veri kad je gradio barku, oslanjajući se na Božju Reč više nego na iskustvo i razum. Budući da kiša nikad ranije nije padala, iskustvo i razum su mu govorili da priča o potopu nema baš nikakvog smisla. Ipak, Noje je poslušao Boga i ljudski rod je preživeo. Avraam, dok se još zvao Avram, napustio je Ur u južnoj Mesopotamiji – u to vreme najrazvijeniji grad na svetu – i pošao je ne znajući kuda će ga Bog odvesti. Ali on je odlučio da postupi u skladu sa Božjom Rečju. Mojsije je izabrao da bude pastir koji će povesti Božji narod u Obećanu zemlju, umesto da postane faraon Egipta, najvećeg carstva tog doba. On se pouzdao u glas Svevišnjega, koji ga je pozivao iz gorećeg grma. Rava je odlučila da poveruje izveštajima o Božjem izbavljenju, zaštitila je dvojicu uhoda, i postala deo Isusovog rodoslova. Kako malo mi znamo o tome u kojoj meri će naše odluke uticati na život nebrojenih ljudi u ovoj generaciji i u onima koje će doći!

`Koje ključne odluke su neposredno pred vama? Kako pravite izbore koje pravite i zašto?`
