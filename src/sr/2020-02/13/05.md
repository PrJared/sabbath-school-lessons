---
title:  Tihi trenuci sa Božjom Rečju
date:   24/06/2020
---

Naš život postaje sve grozničaviji, i sve je više napetosti i stresa. Ponekad smo prisiljeni naporno da radimo samo da bismo opstali – doslovno preživeli i izneli hranu na sto. S druge strane, čak i ako imamo sve što nam je neophodno za život, opet smo u gužvi i žurbi jer uvek želimo više. Priželjkujemo stvari za koje mislimo da će nas usrećiti i ispuniti. Ali kao što nas Solomon upozorava u Knjizi Propovednikovoj, to se ne dešava uvek.

Kakav god da je razlog, mi smo često toliko prezaposleni da nam se lako može desiti da, usred te užurbanosti, istisnemo Boga iz svog života. Nije da mi ne verujemo, već jednostavno ne provodimo kvalitetno vreme u čitanju, molitvi i nastojanju da se približimo Gospodu „u čijoj je ruci duša“ naša (Danilo 5,23). Ponekad smo suviše zaokupljeni drugim stvarima da bismo mogli da doživimo to kvalitetno vreme sa Bogom. A svima su nam potrebni ti trenuci u kojima namerno usporavamo da bismo se sreli sa svojim Spasiteljem, Isusom. Kako da nam Sveti Duh progovori ako mi ne zastanemo da slušamo? To posebno, tiho vreme sa Bogom, provedeno u čitanju Njegove Reči i komunikaciji putem molitve, predstavlja izvor našeg duhovnog života.

`Pročitajte stihove Psalmi 37,7, Psalmi 46,10 i Psalmi 62,1.2.5. Čemu nas oni uče kad je reč o tihom vremenu sa Bogom? Zašto je to toliko važno?`

Kad nekog volite, zadovoljstvo vam je da provodite vreme nasamo s tom osobom. Zato, izaberite neko mesto gde ćete moći da čitate Božju Reč i razmišljate o njoj bez prekidanja. U našem grozničavom životu, to nam može uspeti jedino ako svesno odvojimo posebno vreme za taj susret. Često je početak dana najbolji za te minute tišine i razmišljanja. Takvi trenuci, pre nego što pođete na posao, mogu postati blagoslov za ceo ostatak dana, jer će vas te dragocene misli pratiti tokom mnogih sati. Ipak, slobodno budite kreativni u pronalaženju vremena koje vama najviše odgovara, da biste se sreli sa Bogom bez ometanja.

Povezanost putem molitve sa živim Bogom Biblije utiče na vaš život kao ništa drugo. U krajnjoj liniji, to doprinosi da postanete sličniji Isusu.

`Koliko ste odlučni u nastojanju da pronađete vreme koje ćete provesti nasamo sa Gospodom? Kako izgledaju ti trenuci i kako vam oni pomažu da bolje spoznate da je Bog stvaran i da vas voli?`
