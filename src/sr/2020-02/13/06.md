---
title:  Pamćenje i pesma
date:   25/06/2020
---

„U srce svoje zatvorio sam riječ Tvoju, da Ti ne griješim“ (Psalmi 119,11).

Učenje Svetog pisma napamet donosi mnogostruke blagoslove. Ako skladištimo dragocene odlomke Božje Reči u svom umu, možemo ih kasnije prizvati u sećanje i primeniti u novim i promenljivim okolnostima. Na taj način Biblija direktno utiče na naše razmišljanje, odluke, životne vrednosti i ponašanje. Učenje delova Pisma napamet čini da Biblija zaživi u našem svakodnevnom iskustvu. To doprinosi našem bogosluženju i pomaže nam da vodimo život vere u skladu sa Pismom.

Osim toga, učenje Pisma, reč po reč, predstavlja moćnu zaštitu protiv obmana i lažnih tumačenja. Ako delove Pisma znamo napamet, moći ćemo da ih citiramo čak i onda kad nam Biblija nije pri ruci. To postaje ogromna sila za dobro u situacijama kad se jave iskušenja, ili se suočavamo s teškim izazovima. Dok se prisećamo Božjih obećanja i svoj um, umesto na probleme, usredsređujemo na Božju Reč, to uzdiže naše misli ka Bogu, koji nam može ponuditi hiljadu rešenja onda kad mi ne vidimo nijedno.

`Pročitajte tekstove Efescima 5,19 i Kološanima 3,16. Na koji način pevanje stihova iz Pisma utvrđuje i jača Božju Reč u našem umu?`

Ako reči Biblije pretočimo u pesmu, to takođe može biti dobar način za učenje njenih tekstova napamet. Kad ih pevamo, lakše pamtimo reči Pisma. Kombinovanje reči Pisma sa prijatnim melodijama učvrstiće ih još više u našim mislima, i uspešno odagnati svaki osećaj teskobe. Odlomke Svetog pisma povezane sa jednostavnim ali skladnim melodijama lako mogu pevati i naučiti napamet i deca i odrasli. Sveto pismo je bilo izvor nadahnuća za komponovanje brojnih, širom sveta poznatih oratorijuma, simfonija i drugih muzičkih dela koja su uticala na hrišćansku kulturu i oblikovala je tokom vekova. Kompozicije koje uzdižu naš um i usmeravaju misli ka Bogu i Njegovoj Reči donose nam predivan blagoslov i vrše pozitivan uticaj u našem životu.

`„Muzika je deo bogosluženja u nebeskim dvorima i mi se moramo potruditi, slaveći Boga pesmama, da se što više približimo skladu nebeskih horova.“ – Elen G. White, Stvaranje, patrijarsi i proroci, str. 594 original.`
