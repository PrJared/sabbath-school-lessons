---
title:  Božja živa Reč i Sveti Duh
date:   21/06/2020
---

Veoma je važno proučavati Božju Reč pažljivo i po ispravnom metodu. Međutim, isto je tako važno, ako ne i važnije, primenjivati u praksi ono što smo naučili. Krajnji cilj proučavanja Biblije nije sticanje većeg znanja, koliko god zadivljujuće ono bilo. Cilj nije da savladamo Božju Reč, već da ona savlada nas, da menja naš život i način razmišljanja. To je ono što se zaista računa. Biti spreman da živiš u skladu sa istinom koju si saznao znači biti spreman da se potčiniš biblijskoj istini. Takav izbor ponekad za sobom povlači žestoku borbu, jer je to bitka za prevlast u našem životu i načinu razmišljanja. I na kraju, postoje samo dve strane između kojih biramo.

`Pročitajte Filibljanima 2,12-16. Šta nam ti stihovi govore u pogledu toga kako bi trebalo da živimo? `

Da, Bog radi u nama, ali On to čini preko Svetog Duha, koji nam jedini daje mudrost potrebnu za razumevanje Svetog pisma. Štaviše, kao grešna ljudska bića mi se često protivimo Božjoj istini i, prepušteni sebi samima, ne bismo poslušali Božju Reč (Rimljanima 1,25; Efescima 4,17.18). Bez Svetog Duha, u nama nema naklonosti prema Božjoj poruci. Nema nade, nema poverenja, nema ljubavi u odgovoru na nju. Ipak, posredstvom Svetog Duha, Bog zaista „čini u vama da hoćete i učinite kao što Mu je ugodno“ (Filibljanima 2,13).

Sveti Duh je učitelj koji čezne da nas povede ka dubljem razumevanju Pisma i radosnom uvažavanju Božje Reči. On usmerava našu pažnju na istine Božje Reči i daje nam sveže uvide u te istine, kako bi se naš život odlikovao vernošću i dragovoljnom poslušnošću Božjoj volji. „Niko nije u stanju da objasni Pisma bez pomoći Svetog Duha. Ali kada pristupite Reči sa poniznim, poučljivim srcem, Božji anđeli će biti uz vas, da bi vam ukazali na dokaze u prilog njenoj istinitosti.“ – Ellen G. White, Selected Messages, book 1, p. 411. Na taj način se ono što je duhovno – duhovno i sagledava (1. Korinćanima 2,13.14), i mi postajemo sposobni da radosno sledimo Božju Reč „svako jutro“ (Isaija 50,4.5).

`Tekst Filibljanima 2,16 kaže da bi mi trebalo da „pridržavamo“ „riječ života“. Šta to, po vašem mišljenju, znači? I kako se to radi? Pogledajte i tekst 5. Mojsijeva 4,4, koji ima sličnu poruku. Kakva je naša uloga u svemu tome?`
