---
title:  Učiti od Isusa
date:   22/06/2020
---

Nema boljeg i inspirativnijeg primera koji bismo mogli slediti od Isusa Hrista. On je bio upoznat sa Pismom i spreman da sledi pisanu Reč i da joj se povinuje.

`Pročitajte stihove Luka 4,4.8.10-12. Kako Isus koristi Sveto pismo da bi odbio sotonina iskušenja? Šta nam to govori o ključnoj ulozi Pisma kad je reč o našoj veri, pogotovo u trenucima iskušenja?`

Isus je dobro poznavao Pisma. Bio je tako blisko upoznat sa Božjom Rečju da je mogao da je citira napamet. Takvo poznavanje Božje pisane Reči sigurno je bilo rezultat dragocenog vremena provedenog sa Bogom u proučavanju svetih spisa.

Da On nije znao tačne reči Pisma i kontekst u kom se one javljaju, đavo je lako mogao da Ga prevari. Čak je i đavo citirao Pismo i koristio ga za svoje vlastite obmanjivačke ciljeve. Prema tome, ako je neko u stanju samo da citira Pismo, kao što je i đavo činio, to nije dovoljno. Potrebno je isto tako znati šta još Pismo ima da kaže o tom predmetu i upoznati se s njegovim tačnim značenjem. Samo takvo poznavanje Božje Reči pomoći će i nama, kao što je pomoglo Isusu, da ne budemo prevareni od strane Božjeg neprijatelja, već da se odupremo njegovim napadima. Uvek iznova čitamo kako je Isus otvarao um svojim sledbenicima da razumeju Pismo, time što ih je upućivao na ono što je „pisano“ (Luka 24,45.46; Matej 11,10; Jovan 6,45; itd.). On je polazio od pretpostavke da su oni koji čitaju Pismo u stanju i da ga ispravno razumeju: „Šta je napisano u Zakonu? Kako čitaš?“ (Luka 10,26). Za Isusa, ono što je napisano u Svetom pismu predstavlja merilo po kom treba da živimo.

U tekstu Jovan 7,38, Isus – otelovljena Božja Reč – ponovo upućuje svoje sledbenike na ono o čemu govori Pismo. Jedino na osnovu Biblije i možemo spoznati da je Isus obećani Mesija. Upravo Pismo svedoči za Njega (Jovan 5,39). Isus je i sam bio spreman da se povinuje Pismu, Božjoj Reči u pisanom obliku. A kad je On bio spreman na to, šta bi onda mi trebalo da činimo?

`Kakvo je vaše lično iskustvo kad je reč o korišćenju Pisma za borbu protiv iskušenja? To jest, da li ste nekad, našavši se u iskušenju, počeli da čitate Pismo ili recitujete biblijske stihove? Šta se desilo kao rezultat toga i šta ste naučili iz tog iskustva?`
