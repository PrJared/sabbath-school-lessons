---
title:  "Isus nasuprot Pismu?"
date:   23/06/2020
---

`Pročitajte tekst Jovan 5,45-47. Kakvu moćnu poruku nam Isus ovde daje kad je reč o Njegovom odnosu prema Bibliji? `

Neki tvrde da su Isusovi govori u oštroj suprotnosti sa rečima Pisma kakve nalazimo u Starom zavetu. Oni kažu da se Isusove reči čak uzdižu iznad reči Svetog pisma.

U Novom zavetu zaista čitamo da je Isus govorio: „Čuli ste da je kazano... A Ja vam kažem“ (Matej 5,43.44; uporediti sa Matej 5,21.22.27.28.33.34.38.39). Međutim, kad je izgovorio te čuvene reči u Besedi na gori, Isus nije pokušao da odbaci ili ukine Stari zavet, kao što neki tumači tvrde. On se zapravo samo osvrnuo na različita tumačenja Pisma i usmenu tradiciju, koju su neki učeni ljudi Njegovog vremena koristili kako bi opravdali ponašanje prema drugima, kakvo Bog nije dopustio niti je ikad zapovedio – kao što je gajenje mržnje prema neprijatelju (videti Matej 5,43).

Isus nije ukinuo Stari zavet ni u kom smislu, niti je u bilo kojoj meri umanjio njegov autoritet. Baš naprotiv. Upravo Stari zavet dokazuje ko je On. Isus je zapravo pooštrio značenje starozavetnih izjava, ukazujući nam na Božje prvobitne namere.

Korišćenje Isusovog autoriteta da bi se obezvredila Božja Reč, ili da bi se pojedini delovi Biblije potcenili kao nenadahnuti, verovatno je jedan od najsuptilnijih, a opet najopasnijih načina kritikovanja Pisma, jer se to čini, navodno, u ime samog Isusa. Nasuprot tome, imamo Isusov lični primer koji jasno pokazuje koliki je autoritet On pripisivao Božjoj Reči, a ona se, u Njegovo vreme, sastojala samo od Starog zaveta. Kakvi su nam još dokazi potrebni da bismo znali kako treba da gledamo na Stari zavet?

Daleko od toga da je umanjivao autoritet Pisma, Isus ga je, naprotiv, dosledno uzdizao kao pravi i pouzdan vodič. Čak i u samoj Besedi na gori, On nedvosmisleno tvrdi: „Ne mislite da sam Ja došao da pokvarim Zakon ili Proroke: Nijesam došao da pokvarim, nego da ispunim“ (Matej 5,17). A zatim dodaje: „Ako ko pokvari jednu od ovijeh najmanjijeh zapovijesti i nauči tako ljude, najmanji nazvaće se u Carstvu nebeskome; a ko izvrši i nauči, taj će se veliki nazvati u Carstvu nebeskome“ (Matej 5,19).

`Koje se od ključnih doktrina, do današnjeg dana, temelje na Starom zavetu? Setite se, na primer, Stvaranja (1. Mojsijeva 1 – 2) i pada u greh (1. Mojsijeva 3). Koje još ključne hrišćanske istine nalazimo u Starom zavetu, a koje su kasnije još više naglašene u Novom zavetu?`
