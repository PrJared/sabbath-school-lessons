---
title:  Pouka za učitelje
date:   26/06/2020
---

### Ključni tekstovi
Jakov 1,22; Luka 4,4.8.10–12; Jovan 5,46.47; 1. Korinćanima 2,12–14; Filibljanima 2,13; Psalam 46,10; Psalam 62,1.2.5; Psalam 119,11.

#### Prvi deo: opšti pregled

U ovom tromesečju proučavali smo o različitim načelima tumačenja Biblije. Međutim, ni najbolji hermeneutički principi neće ništa značiti ukoliko ne dovedu do radosnog primenjivanja biblijske poruke. Objašnjenje Pisma nije samo intelektualna vežba. Cilj svakog proučavanja Biblije je više od sticanja znanja. Ukoliko se postupa na pravi način, dovešće do poslušnosti srca. Ta poslušnost je dublja i značajnija od spoljašnjeg slaganja sa nečim. Povešće nas ka radosnom i vernom ispunjavanju Božje volje. Istine Svetog pisma treba primeniti u životu, a ne samo verovati u njih. Takav odnos prema biblijskoj poruci moguć je samo zahvaljujući preobražavajućem delovanju Svetog Duha koji unosi nov život u reči Svetog pisma. On u nama pokreće želju da prihvatimo istine Pisma i da ih srcem i umom sledimo. Najbolji primer ovakve reakcije prema Pismu nalazimo u Isusu Hristu, koji nam je pokazao kako da se odnosimo prema Božjoj reči i primenimo je u svom životu. Isus nikada nije odbacio Bibliju, već je neprestano ukazivao na nju kao autoritativno merilo čak i Njegovih reči. Isus nam je takođe ostavio primer kako da sami provodimo vreme u tišini sa Božjom rečju. U ovom užurbanom svetu takvu naviku treba da stičemo ulažući određene napore. Pismo takođe može da se ispuni ukoliko napamet učimo tekstove. Često će pevanje tekstova iz Pisma čvrsto usaditi te reči u naš um i srce i razveseliti nas.

#### Drugi deo: komentar

**Živa Božja reč i Sveti Duh**

Biblija jasno kaže da je čovek u svojoj grešnoj i paloj prirodi duhovno slep i da ne prihvata istine koje dolaze od Boga, jer ih smatra ludošću. On ne može ni da ih shvati jer se moraju duhovno rasuđivati (1. Korinćanima 2,14). Čak i ako shvatamo jasno značenje reči iz Pisma, nećemo imati želju da ih sledimo bez preobražavajućeg delovanja Svetog Duha na naše srce. Sveti Duh je nadahnuo biblijske pisce da zabeleže istinu koju im je Bog otkrio (videti: 2. Petrova 1,19–21; 2. Timotiju 3,16). Međutim, imati nadahnutu Božju reč nije dovoljno. Reč se mora prihvatiti, primeniti i upotrebiti u životu. Bez Svetog Duha, nećemo ceniti božansku poruku niti ćemo imati želju da je poslušamo. Bez Svetog Duha nećemo pokazati ni veru, ni nadu, ni ljubav kao odgovor na Božju reč. Sveti Duh nas osposobljava da uočimo duhovni i egzistencijalni značaj biblijske reči za naš život (videti. 1. Korinćanima 2,12.14.15, Efescima 1,17–19; Psalam 119,8).

Sveti Duh i danas nastavlja da govori ljudima preko Biblije, oživljujući pisanu Božju reč. Prema tome, mrtvo slovo biblijske knjige postaje živa Božja reč koja je oštrija od mača oštrog s obe strane (Jevrejima 4,12),  koja prolazi kroz najdublji deo našeg bića menjajući naš život u svetlosti Pisma. Nekoliko biblijskih tekstova ukazuje da je zadatak Svetog Duha da stavi Isusa Hrista u središte, uzdižući Božjeg Sina i ono što je On učinio za nas (videti: Jovan 15,26; 1. Jovanova 4,2.3).

Kada ste doživeli pomoć Svetog Duha koji vas je podstakao da radosno poslušate reči Pisma u svom životu?

**Učiti od Isusa**

Kada Reč iz Pisma prihvatimo kao pouzdanu i istinitu, Duh nas vodi da usvojimo živu Božju reč, Isusa Hrista, kao svog ličnog Spasitelja i Gospoda, i kao najuzvišeniji primer na koga treba da se ugledamo. Mnogo možemo naučiti iz načina na koji je Isus koristio Pismo. Pošto je dobro poznavao Bibliju, mogao je da navede tačne reči  iz Pisma kada ga je đavo kušao (Matej 4,4.7.10). Poznavanje Svetog pisma Ga je sačuvalo da ne bude zaveden selektivnom upotrebom biblijskih tekstova. On je poznavao celo Pismo, i smatrao je da se ono ne može pokvariti (Jovan 10,35). Celo Pismo je za Njega bilo sveto. Otuda je Isus neprestano upućivao na Bibliju i ono što je u njoj zapisano (videti: Luka 24,45.46; Matej 11,10; Jovan 6,45; Jovan 7,38).

Na koji način vas Isusov primer nadahnjuje da bolje shvatite reči Pisma? Kako možete bolje upoznati Bibliju? U kojim oblastima Bibliju treba da učinite merilom svog života i da je verno sledite?

**Isus protiv Pisma?**

Danas često čujemo da postoji navodna dihotomija između „jevanđelja i doktrine“. Može zvučati neobično ukoliko ukazujemo na protivrečnost ili antagonizam između Isusa i Biblije. Međutim, u crkvenoj istoriji bilo je više pokušaja da se Hristos usmeri protiv Pisma i da se Hristos kao merilo tumačenja uzdigne iznad onoga što kaže Biblija. Neki čak koriste Hrista da sude Pismu, da ga obezvrede i ponište. Možda se najpoznatiji primer nalazi u čuvenom načelu Martina Lutera kojim je sudio Pismu: „Sve prave svete knjige slažu se u tome što propovedaju i poučavaju (treiben) o Hristu. Pravi test po kome treba suditi svim knjigama jeste uviđanje da li poučavaju o Hristu ili ne.“ (Martin Luter, Luther’s Works, Vol. 35: Word and Sacrament I, Preface to the New Testament, eds. E. Theodore Bachmann and Helmut T. Lehmann, vol. 35 [Philadelphia: Fortress Press, 1976], str. 396)

Prema tome, Pismo se mora tumačiti u korist Hrista, ne protiv Njega. Prema Luterovom gledištu, Hristos i Pismo mogu se suprotstaviti jedno drugom, jer je Luter postavio Reč u vidu osobe (Hrista) nad izgovorenom rečju (jevanđeljem) i pisanom Rečju (Pismom). Prema tom pristupu, iako je Biblija kraljica, Hristos je kralj čak i njoj. Ukoliko je biblijski tekst u sukobu sa Luterovim shvatanjem Hrista, njegovo hristocentrično tumačenje postaje kritika Pisma u čijem je središtu jevanđelje, u kojoj se sadržaj Pisma kritikuje u Hristovo ime. Dakle, Luterov hristološki metod postao je oruđe teološke kritike Pisma. Ovakvo poimanje i posmatranje dovodi do stvaranja kanona unutar kanona, u kome Hristos postaje ključ i merilo za tumačenje Biblije, ali i odbacivanja nekih delova Biblije, čak i celih knjiga, kao što je Poslanica apostola Jakova, kao nevažnih i bezvrednih, jer se smatra da ne ukazuju na Hrista. Sledeći Luterov citat ilustruje ovaj problematičan aspekt i naročito je važan jer spominje Subotu:

„Ukratko rečeno, Hristos je Gospod, ne sluga, Gospodar Subote, zakona i svega drugog. Pisma se moraju shvatiti u korist Hristovu, ne protiv Njega. Iz tog razloga, ona ili moraju ukazivati na Njega ili se ne mogu smatrati pravim Pismima... Prema tome, ako protivnici usmere Pisma protiv Hrista, mi ističemo Hrista nasuprot Pismima. Mi imamo Gospoda, oni sluge; mi imamo Glavu, oni stopala ili članove, nad kojima Glava bezuslovno vlada i ima prednost. Ako jedno od njih, Hrista ili zakon, treba da ostavimo, zakon treba pustiti, ne Hrista. Ako imamo Hrista, lako možemo uspostaviti zakone i svemu ćemo pravo suditi. Zaista, načinićemo nove dekaloge, kao što Pavle čini u svim poslanicama, i Petar, ali pre svega Hristos u jevanđelju. I ovi dekalozi jasniji su od Mojsijevog dekaloga, kao što je Hristovo lice sjajnije od Mojsijevog (2. Korinćanima 3,7–11). (Martin Luter, Luther’s Works, Vol. 34: Career of the Reformer IV, eds. Hilton C, Oswald and Helmut T. Lehmann, vol 34 [Philadelphia: Fortress Press, 1999], str. 112,113).

Uporedite ovaj navod sa tekstom Jovan 7,38. u kome Isus radije upućuje na Pismo nego na Sebe kao na merilo autentičnog verovanja.

**Mirno vreme provedeno sa Božjom rečju i učenje biblijskih stihova napamet**

Isus je ceo dan bio zauzet lečenjem ljudi i propovedanjem radosne vesti. Međutim, On je svoju duhovnu snagu crpio iz kvalitetnog vremena provedenog u samoći, molitvi (Marko 1,35) i sećanju na obećanja iz Pisma. U našem užurbanom životu punom obaveza, moramo da planiramo vreme koje ćemo u miru i nesmetano provesti sa Bogom, kada ćemo mirno moći da razmišljamo o Božjoj reči i da se molimo. Takvi mirni trenuci daće nam snagu i duhovnu vitalnost koju ništa drugo ne može da pruži. Nemojte čitati Pismo samo iz razonode, već da uvidite šta je važno za vaš duhovni život. Kada vaše misli počnu da lutaju i bave se nevažnim temama, usmerite svoju pažnju na ono što je Bog učinio za vas i u duhovnom smislu se skoncentrišite na Božju reč. Ponekad pevanje duhovne pesme ili himne pomaže da usredsredimo svoje misli, čak i da lakše naučimo i zapamtimo biblijske tekstove.

Koje doba dana je najmirnije za vas? Šta vam pomaže da se usredsredite na Božju reč i provedete kvalitetno i mirno vreme sa Isusom? U kakvim prilikama vam pevanje pomaže da zapamtite biblijske tekstove? Koje su prednosti učenja delova Pisma i kako to možete iskoristiti na blagoslov drugima?

#### Treći deo: primena u životu

Ljudi ponekad kažu: „Držanje biblijskog zakona da se ne jede nečista hrana nije važno za spasenje dok god verujete u Hrista.“ Ili ljudi mogu da kažu. „Ako živite zajedno čak i ako niste u braku, to nije presudno za vas kao hrišćanina, dok god volite Isusa.“ Kakva opasnost leži u ovakvim tvrdnjama? Zašto nije sigurno ići nasuprot jasnim izjavama iz Pisma, čak i kada se nešto čini u ime Isusovo?

Elen Vajt je u vezi sa tim izjavila: „Sveti Duh nije bio izliven – niti će ikada biti darovan – da zameni Bibliju; jer sama Pisma izričito naglašavaju da je Božja reč merilo kojim se sva učenja i sva iskustva moraju ocenjivati.“ (Velika borba, str. 9. original)

`U svetlosti onoga što smo proučavali u ovom tromesečju, šta mislite zašto je ovo načelo važno? Šta želite da naučite iz Isusovog poznavanja Pisma i načina na koji je sledio Božju reč? Kako Pismo može postati sastavni deo vašeg života i uticati na odluke koje donosite? `
