---
title:  Dani stvaranja
date:   18/05/2020
---

Poslednjih godina postalo je uobičajeno da se na sedmicu Stvaranja gleda u nedoslovnom smislu – kao na metaforu, parabolu, pa čak i mit. Takvo shvatanje javilo se pod uticajem teorije evolucije, koja polazi od pretpostavke da su dugi vremenski periodi odgovorni za razviće života na planeti Zemlji.

Šta Biblija govori o toj temi? Zašto „dane“ Stvaranja u 1. poglavlju 1. Mojsijeve treba shvatiti u doslovnom, a ne u prenosnom smislu?

`Pročitajte tekst 1. Mojsijeva 1,3-5 i 2. Mojsijeva 20,8–11. Na koji način je izraz „dan“ upotrebljen u tom kontekstu? `

Jevrejska reč yôm, ili „dan“, dosledno se koristi u celom narativu o Stvaranju da bi opisala doslovan dan. Ništa u izveštaju o Stvaranju u 1. Mojsijevoj ne nagoveštava da se pod tim podrazumevalo išta drugo osim doslovnog dana, kao što danas shvatamo pojedinačan dan. Zapravo, i neki od naučnika koji ne veruju da je tu reč o doslovnim danima, ipak priznaju da namera autora jeste bila da prikaže doslovne dane.

Interesantno je to što je Bog lično odredio ime za prvu vremensku jedinicu (1. Mojsijeva 1,5). Yôm, ili „dan“, definisan je izrazom „i bi veče i bi jutro“ (1. Mojsijeva 1,5.8, itd.). Izraz je upotrebljen u jednini, a ne u množini, što znači da se odnosio na jedan doslovan dan.

Prema tome, sedam dana Stvaranja treba shvatiti kao celovitu jedinicu vremena, koja počinje osnovnim brojem ’echad („jedan“), nakon čega slede redni brojevi (drugi, treći, četvrti, itd.). Taj obrazac ukazuje na uzastopan niz dana, koji dostiže vrhunac sedmog dana. U vezi sa upotrebom reči i samim oblikom narativa nema nikakvog nagoveštaja da je postojao neki razmak između tih dana. Sedam dana Stvaranja zaista je sedam dana, kao što i danas računamo.

Takođe, doslovna priroda dana podrazumevala se i onom prilikom kad je Bog vlastitim prstom zapisao četvrtu zapovest, ukazujući da osnova za sedmi dan-Subotu počiva na redosledu dana unutar doslovne sedmice Stvaranja.

`Stvaranje opisano u 1. Mojsijevoj nije jedino stvaranje o kom Biblija govori. Pominje se i novo stvaranje, prilikom Drugog dolaska, kada će Bog ono što je smrtno preobraziti u besmrtno „u trenuću oka, u posljednjoj trubi“ (1. Korinćanima 15,52). Ako je Bog u stanju da to učini u jednom jedinom trenutku prilikom novog stvaranja, zašto bi Mu bile potrebne milijarde godina za prvo stvaranje, kao što uči teistička evolucija? `
