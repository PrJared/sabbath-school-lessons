---
title:  Subota i Stvaranje
date:   19/05/2020
---

Danas je Subota kao sedmi dan pod teškim udarom u sekularnom društvu i verskim zajednicama. Ta činjenica se ogleda u radnim rasporedima globalnih korporacija, u pokušaju promene kalendara u mnogim evropskim zemljama, u kojima je ponedeljak označen kao prvi dan u sedmici a nedelja kao sedmi, a takođe i u nedavno izašloj papskoj encikliki o klimatskim promenama u kojoj se Subota kao sedmi dan naziva „jevrejskom Subotom“, a svet se ohrabruje da svetkuje dan od odmora kako bi se ublažilo globalno zagrevanje (Pope Francis, Laudato Si’, Vatican City: Vatican Press, 2015, pp. 172, 173).

`Pročitajte tekstove 1. Mojsijeva 2,1-3; 2. Mojsijeva 20,8-11; Marko 2,27 i Otkrivenje 14,7. Na koji način je razumevanje sedmice Stvaranja povezano sa četvrtom zapovešću? Kako je ono povezano sa Tri anđeoske poruke?`

Biblija kaže: „I svrši Bog do sedmoga dana djela svoja, koja učini“ (1. Mojsijeva 2,2). Mnogi kreacionisti danas naglašavaju Božje delovanje tokom šest dana Stvaranja, ali zanemaruju činjenicu da se Njegovo delo nije završilo šestog dana. Božje delo je završeno kad je načinio Subotni dan. Zato je Isus kazao: „Subota je načinjena čovjeka radi, a nije čovjek Subote radi“ (Marko 2,27). Isus je mogao da iznese tu autoritativnu tvrdnju jer je On načinio ili stvorio Subotu kao večni znak i pečat Božjeg zaveta s Njegovim narodom. Subota nije bila namenjena samo jevrejskom narodu, već čitavom čovečanstvu.

Prva knjiga Mojsijeva ukazuje na tri stvari koje je Isus učinio pošto je stvorio Subotni dan. Prvo, On je „počinuo“ (1. Mojsijeva 2,2), pružajući nam božanski primer svoje čežnje da počiva sa nama. Drugo, On je „blagoslovio“ sedmi dan (1. Mojsijeva 2,3). U narativu o Stvaranju, životinje su blagoslovene (1. Mojsijeva 1,22), Adam i Eva su blagosloveni (1. Mojsijeva 1,28), ali jedini dan koji je posebno blagosloven je sedmi dan. Treće, Bog ga je „posvetio“ (1. Mojsijeva 2,3) ili „načinio svetim“.

Nijedan drugi dan u Bibliji nije dobio te tri odrednice. A opet, ta tri Božja postupka ponovo se navode u četvrtoj zapovesti, kad On sopstvenim prstom piše i osvrće se na Stvaranje kao na osnov za svetkovanje Subote (2. Mojsijeva 20,11).

`U tekstovima Otkrivenje 14,7 i 2. Mojsijeva 20,11, zapovest o Suboti se direktno pominje kao osnov za obožavanje Stvoritelja. Na koji način se ta direktna povezanost bogosluženja sa Subotom ogleda u događajima poslednjih dana?`
