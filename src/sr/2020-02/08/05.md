---
title:  Stvaranje i brak
date:   20/05/2020
---

U poslednjoj deceniji svedoci smo ogromnih promena u načinu na koji društvo i vlasti definišu brak. Mnogi narodi sveta odobrili su istopolne brakove, preinačivši prethodne zakone koji su štitili strukturu porodice sa jednim muškarcem i jednom ženom u središtu. To je do sada neviđen razvoj događaja u mnogim aspektima, i on pokreće nova pitanja u vezi sa institucijom braka, odnosom crkve i države, a takođe i svetošću braka i porodice kako ih Pismo definiše.

`Pročitajte tekstove 1. Mojsijeva 1,26-28 i 1. Mojsijeva 2,18.21-24. Čemu nas ti tekstovi uče u vezi sa Božjim idealom kad je brak u pitanju? `

Šestog dana, Bog dolazi do vrhunca stvaranja – do stvaranja čoveka. Fascinantno je da se u tekstu 1. Mojsijeva 1,26 za Boga prvi put koristi množina: „Da načinimo čovjeka po svojemu obličju.“ Sve ličnosti trojnog Božanstva, u uzajamnoj ljubavi, sada stvaraju božanski uspostavljen bračni odnos između ljudi ovde na zemlji.

„Po obličju Božijemu stvori ga; muško i žensko stvori ih“ (1. Mojsijeva 1,27). Adam izjavljuje: „Sada eto kost od mojih kosti, i tijelo od mojega tijela“ (1. Mojsijeva 2,23), i daje joj ime „Čovječica“. Brak podrazumeva da će „ostaviti čovjek oca svojega i mater svoju, i prilijepiće se k ženi svojoj, i biće dvoje jedno tijelo“ (1. Mojsijeva 2,24).

Sveto pismo je nedvosmisleno u tome da taj odnos treba da postoji između muškarca i žene, koji i sami potiču od svog oca i svoje majke, takođe muškarca i žene. Taj koncept se dalje razjašnjava kroz uputstvo dato prvim roditeljima na zemlji: „I blagoslovi ih Bog, i reče im Bog: Rađajte se i množite se, i napunite Zemlju, i vladajte njom“ (1. Mojsijeva 1,28). Prema petoj zapovesti, deca (potomstvo) treba da poštuju svog oca i svoju majku (2. Mojsijeva 20,12). Takav međusobni odnos ne može se ostvariti u okviru bilo čega drugog osim heteroseksualnog partnerstva.

`Pročitajte Isusove reči u tekstu Matej 19,3-6. Čemu nas one uče u pogledu prirode i svetosti braka? U svetlu Isusovih reči, a opet – ne gubeći iz vida Božju ljubav prema čitavom čovečanstvu, kao ni činjenicu da smo svi grešnici – kako da zauzmemo čvrst i veran stav kad je reč o biblijskim načelima u vezi sa brakom?`
