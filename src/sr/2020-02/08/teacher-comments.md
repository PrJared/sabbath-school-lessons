---
title:  Pouka za učitelje
date:   22/05/2020
---

### Ključni tekstovi
1 Mojsijeva 1,3–5; Jovan 1,1–3; 2. Mojsijeva 20,8–11; Otkrivenje 14,7; Matej 19,3–6; Rimljanima 5,12.

#### Prvi deo: opšti pregled

Isus je jednom prilikom rekao: „Svaki, dakle, koji sluša ove Moje riječi i izvršuje ih, kazaću da je kao mudar čovjek koji sazida kuću svoju na kamenu: I udari dažd, i dođoše vode, i dunuše vjetrovi, i napadoše na kuću onu, i ne pade; jer bješe utvrđena na kamenu.“ (Matej 7,24.25) Ako Hristovo otkrivenje, Njegova reč, Biblija, treba da bude temelj našeg života, šta predstavlja temelj na kome je izgrađeno celo Pismo? Odgovor leži u 1. Mojsijevoj, prvoj knjizi u Bibliji, u kojoj se nalazi izvor glavnih učenja ili doktrina.

U njoj pronalazimo osnovno učenje o stvaranju i Bogu Stvoritelju. S obzirom na važnost ovog temelja, da li je slučajno što se u savremenom dobu vrše nečuveni napadi na biblijsko učenje o stvaranju? Da li je slučajno što je Crkvi poslednjeg vremena naloženo da objavljuje vest o Isusu kao Stvoritelju, koji naglašava ovu svoju odliku? U uvodnom delu poruke upućene Laodikejskoj crkvi (poslednjoj od sedam crkava u 2. i 3. poglavlju Otkrivenja), Isus kaže za sebe da je „Amin, Svjedok vjerni i istiniti, Početak stvorenja Božijega“ (Otkrivenje 3,14). Poruka trojice anđela započinje vešću prvog anđela: „Bojte se Boga, i podajte Mu slavu, jer dođe čas suda Njegova; i poklonite se Onome koji je stvorio nebo i Zemlju i more i izvore vodene.“ (Otkrivenje 14,7) U naredne dve sedmice proučavaćemo o tome zašto je učenje o stvaranju temelj poruke i misije Božjeg naroda poslednjeg vremena i kako izveštaj o stvaranju treba tumačiti.

#### Drugi deo: komentar

**Pismo**

Da li ste se ikada pitali o svom postojanju? Odakle sam došao? Zašto sam ovde? Šta je smisao života? Ko sam ja? Čuveni filozofi su stotinama godina razmišljali o ovim pitanjima? Ova osnovna pitanja nalaze se u srži izveštaja o stvaranju i na njih je zapravo odgovoreno u prva dva poglavlja 1. Mojsijeve. U toku istorije, ova poglavlja pružaju ljudskom rodu dostojanstvo, smisao i svrhu. Nadahnula su najveće umove da istraže svet oko sebe i otkriju čuda Božjeg stvaranja.

U jednostavnoj prvoj rečenici Biblije, tekst 1. Mojsijeva 1,1. bavi se najdubljim čovekovim pitanjima. U početku, pre nego što smo bili stvoreni, postojao je Bog. On je stvorio okruženje za nas, savršeno prebivalište za život na Zemlji za svoja nova stvorenja, da bi održao život. Naša Zemlja se nalazi na tačno određenoj udaljenosti od Sunca – ni predaleko ni preblizu. Sunce ima savršenu veličinu tako da ne stvara previše energije koja preti da uništi život. Na Zemlji ima obilje vode. Njena atmosfera omogućava disanje. Veličina meseca je upravo takva da može da utiče na plimu i oseku. Magnetno polje je dobro usklađeno i sprečava da dobijemo opekotine od Sunca. Ne iznenađuje što posle svake faze stvaranja Bog zaključuje da je sve dobro (tôv; 1. Mojsijeva 1,4.10.18.21.25), a nakon stvaranja, tôv mě’ōd, da je sve „veoma dobro“ (1. Mojsijeva 1,31). Izraz „dobro“ u jevrejskom može da obuhvati i estetsku lepotu i etičke aspekte jer stvaranje potiče od Boga koji je ljubav (1. Jovanova 4,8).

**Ilustracija**

U tekstu Psalam 139,14. David prepoznaje složenost tela kada kaže: „Hvalim te što sam divno sazdan.“ Danas znamo mnogo više od Davidovih savremenika o složenosti najmanjeg elementa ljudskog tela – ćeliji. Ljudska ćelija je načinjena od najsitnijih mehanizama koji, da bi funkcionisali, moraju da imaju sve svoje delove. Poput mišolovke, ukoliko uklonite jedan deo, naprava više ne radi. Svaka ćelija sadrži DNK osobe. Kompjuter se zasniva na binarnom kodu cifara 0 i 1. DNK se sastoji iz kvaternarnog koda (A, C, G i T), koji je mnogo složeniji od binarnog koda. Celokupan jezik sa gramatikom i sintaksom može se uporediti sa DNK, koja ima oko 3 milijarde baza. Štaviše, ta DNK može da se replikuje, i to čini unutar skoro 40 biliona ćelija u ljudskom telu. Svaka od 200 vrsta ćelija u ljudskom telu ima drugačiju funkciju. One su suštinska komponenta života i rade skladno vršeći osnovne funkcije kako bi čovek preživeo. Mi smo zaista divno sazdani. Ova složenost i zajedničke osobine među svim ljudskim bićima i živim stvorenjima ukazuju na Stvoritelja koji je stvorio život. Međutim, mi nismo mašine. Darovan nam je kreativan um, savest i sposobnost da iskusimo ljubav, nadu i sreću. Savest i slobodu, pomoću kojih odlučujemo i stvaramo, nemoguće je objasniti sa evolucijske tačke gledišta. Koliko je lakše poverovati u Stvoritelja koji nas je stvorio po svom obličju (1. Mojsijeva 1,27).

**Pismo**

Nakon što je stvorilo okruženje da se u njemu živi i ispunilo ga ribama, pticama i kopnenim životinjama, sjedinjeno Božanstvo stvorilo je čoveka kao vrhunac stvaranja da takođe živi u zajednici. „Da načinimo čovjeka po svojemu obličju... I stvori Bog čovjeka po obličju svojemu, po obličju Božijemu stvori ga; muško i žensko stvori ih.“ (1. Mojsijeva 1,26.27) Ljudski rod je trebalo da živi u zajednici sa Bogom i jedni sa drugima. Bog je stvorio muškarca i ženu tako da budu par u biološkom, fizičkom i emocionalnom smislu. Stvoreni su da upotpunjuju jedno drugo. Bili su „savršen par“ jedno za drugo, tako da je Adam mogao da uzvikne kada je Eva kasnije bila stvorena od njegovog rebra: „Sada eto kost od mojih kosti, i tijelo od mojega tijela.“ (1. Mojsijeva 2,23) Dakle, Adam je naziva „čovječica“. Brak zahteva da ostavi „čovek oca svojega i mater svoju, i prilepi se k ženi svojoj, i biće dvoje jedno telo.“ (1. Mojsijeva 2,24)

Osnova kulture i civilizacije na Zemlji bila je zajednica muža i žene, i dece rođene iz ovog odnosa. Zato Biblija u tolikoj meri naglašava porodičnu jedinicu. Ovo naglašavanje porodične jedinice takođe je istaknuto u Deset zapovesti. Prve četiri zapovesti opisuju čovekov odnos prema Bogu, koji kulminira u sedmom danu Suboti, koja iz sedmice u sedmicu učvršćuje poslušnost i čast koja se ukazuje Bogu posebnim odnosom. Zapazite da se posle naloga o Suboti peta zapovest najpre usredsređuje na porodicu, jer je Božji karakter trebalo da bude prenesen na nju za buduće naraštaje: „Poštuj oca svojega i mater svoju, da ti se produže dani na Zemlji, koju ti da Gospod Bog tvoj.“ (2. Mojsijeva 20,12) Svet ispunjen porodicama u kojima se gaji ljubav, koje smatraju Boga vrhovnim vladarem , koje uzdižu Njegov karakter u svom životu i podižu svoju decu u poniznosti i poslušnosti bio je prvobitni Božji cilj prilikom stvaranja.

Sotonin pokušaj da uništi Božji plan prilikom pada narušio je odnose između Boga i ljudskog roda, a zatim između Adama i Eve. Odvajanje Eve od Adama pružilo je slobodan prolaz sotoni. U trenutku neopreznosti, Eva je radoznalo prišla zabranjenom drvetu znanja dobra i zla. Sotona, unoseći sumnju u Božju reč, uspeo je da izopači i pokvari Božji plan zaštite. Posledice koje su usledile bile su strašne. Nakon što su Adam i Eva okusili plod sa drveta, osećanje odvajanja i krivice udaljilo je prvi par od zajednice sa Bogom. Sada su postali svesni svoje nagosti. Kada ih je Bog u svojoj ljubavi potražio, krivili su jedno drugo i Boga, produbljujući jaz koji se stvorio. Već u sledećem poglavlju, 4. poglavlju 1. Mojsijeve, uočavamo potpune posledice greha u obliku ubistva sina i brata. Neposlušnost Božjoj reči donela je svoj konačan rod u vidu uništenja Božjih dela stvaranja.

Sumnja koju je sotona ulio na početku: „Je li istina da je Bog kazao...?“ (1. Mojsijeva 3,1) i danas provejava među nama kroz teoriju evolucije. Božja reč jasno svedoči da je rečju stvorio nebo i Zemlju i da „sve je kroz Nju (Hrista) postalo, i bez Nje (Hrista) ništa nije postalo što je postalo“ (Jovan 1,3). Ako sumnjamo u Božju reč u vezi sa Njegovim stvaranjem, zar onda i mi ne sledimo laž kao što su to učinili naši prvi roditelji na početku Zemljine istorije?

Hristos je došao da obnovi svet i dela stvaranja za Sebe i svoga Oca. Izjavljujući „jer sam prije nego se Avram rodio“ (Jovan 8,58), Isus je rekao da je samopostojeći Bog univerzuma. Vetar i mora Ga slušaju, jer ih je stvorio. Podigao je Jairovu kćer iz mrtvih jer „u Njoj (Njemu) bješe život, i život bješe vidjelo ljudima“ (Jovan 1,4). Konačno, ponovno stvaranje koje Hristos obećava prilikom Drugog dolaska moguće je samo ako je zaista bio naš Stvoritelj na početku.

#### Treći deo: primena u životu

Bog je želeo da porodica bude osnovna jedinica ljudskog života. Kakve su, onda, posledice kada je temelj neke građevine nagrižen? Kako nagriženost verovanja u stvaranje utiče na ostalu strukturu u društvu? Kako teorija evolucije utiče na smisao našeg postojanja? Šta ove sedmice svedoči o Božjem planu u vašem životu?

„Isus je podsetio svoje slušaoce na ustanovu braka, utemeljenu prilikom stvaranja... Brak i Subota, dve ustanove stvorene na slavu Bogu i blagoslov čovečanstvu, potiču odatle. Kada je Stvoritelj bračnim zavetom sjedinio ruke svetog para govoreći da ’će ostaviti čovek oca svojega i mater svoju, i prilepiće se k ženi svojoj, i biće dvoje jedno’ (1. Mojsijeva 2,24), proglasio je zakon o braku za svu Adamovu decu do kraja vremena. To što je večni Otac lično proglasio dobrim bio je zakon koji je trebalo da ljudima donese najuzvišeniji blagoslov i omogući najviši razvitak.“ (Elen Vajt, Misli s Gore blagoslova, str. 63.64. original)
