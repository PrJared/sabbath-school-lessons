---
title:  U početku...
date:   17/05/2020
---

`Pročitajte 1. Mojsijeva 1,1. Koje su duboke istine tu otkrivene?`

Biblija otpočinje najuzvišenijim i najsnažnijim rečima, rečima koje su istovremeno jednostavne, ali ako se pažljivo proučavaju, otkrivaju nemerljivu dubinu. Zapravo, na najvažnija filozofska pitanja u vezi s tim ko smo mi, zašto smo ovde i kako smo ovde dospeli odgovoreno je već u prvoj rečenici Biblije.

Mi postojimo zato što nas je Bog stvorio u određenom trenutku vremena u prošlosti. Nismo evoluirali ni iz čega, niti smo slučajno došli u postojanje, bez ikakve krajnje svrhe i jasnog plana, kao što većina savremenih naučnih modela porekla danas tvrdi. Darvinovska evolucija je u svakom pogledu protivrečna Pismu, a pokušaji pojedinaca da je dovedu u sklad sa Biblijom doprinosi samo tome da hrišćani deluju priglupo.

Dakle, Bog nas je stvorio u tačno određenom trenutku vremena – „u početku“. To nesumnjivo znači da je Bog postojao pre tog početka. Odnosno, Bog je postojao pre nego što je vreme stvoreno i izraženo svakodnevnim smenjivanjem „večeri i jutara“, kao i proticanjem meseci i godina, što je sve određeno položajem ove planete u odnosu na sunce i mesec. Istina o tom apsolutnom početku ponovljena je i podržana u drugim delovima Pisma, koji uvek iznova potvrđuju prirodu i način odvijanja Božjeg stvaralačkog dela (Jovan 1,1-3).

`Pročitajte Jovan 1,1-3 i Jevrejima 1,1.2. Ko je bio posrednik u stvaranju? Razmislite šta znači to što je On i umro na krstu.`

Biblija uči da je Isus bio posrednik u stvaranju, jer kaže: „Sve je kroz Nju (Reč) postalo i bez Nje ništa nije postalo što je postalo“ (Jovan 1,3). Odnosno, kroz Isusa „kroz kojega i svijet stvori“ (Jevrejima 1,1.2). Budući da sve od samog početka vodi poreklo od Isusa, možemo se nadati da će On na kraju dovršiti to što je započeo, jer je On „Alfa i Omega“... „Prvi i Posljednji“ (Otkrivenje 1,8, Otkrivenje 22,13).

`Od kakvog je značaja to što znate da vas je Bog stvorio? Zamislite da u to ne verujete. Koliko biste drugačije gledali na sebe i druge, i zašto? `
