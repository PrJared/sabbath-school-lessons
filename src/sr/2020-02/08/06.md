---
title:  "Stvaranje, pad i krst"
date:   21/05/2020
---

Biblija pruža uvid u trajnu povezanost između savršenog Stvaranja, pada u greh, dolaska obećanog Mesije i konačnog iskupljenja. Ti glavni događaji postaju osnovna tema istorije spasenja ljudskog roda.

`Pročitajte tekstove 1. Mojsijeva 1,31; 1. Mojsijeva 2,15-17 i 1. Mojsijeva 3,1-7. Šta se dogodilo sa Božjim savršeno stvorenim svetom? `

Bog je izjavio da Njegovo delo „dobro bješe veoma“ (1. Mojsijeva 1,31). „Stvaranje je sada bilo dovršeno... Edem je bujao na zemlji. Adam i Eva su imali slobodan pristup drvetu života. Nikakva mrlja greha ni senka smrti nisu kvarili lepotu stvorenog sveta.“ – Elen G. Vajt, Stvaranje, patrijarsi i proroci, str. 47 original.

Bog je upozorio Adama i Evu da će, ukoliko budu jeli sa zabranjenog drveta, sigurno umreti (1. Mojsijeva 2,15-17). Zmija je otpočela svoj govor pitanjem, a onda je tvrdila nešto potpuno suprotno onome što je Bog kazao: „Nećete vi umrijeti“ (1. Mojsijeva 3,4). Sotona je obećao Evi da će imati veliko znanje i biti kao Bog. A ona mu je, očigledno, poverovala.

`Kako Pavle potvrđuje Božju izjavu iz teksta 1. Mojsijeva 2,15-17? Pročitajte Rimljanima 5,12 i Rimljanima 6,23. U kakvom su odnosu ta učenja prema teističkoj evoluciji?`

U Svetom pismu možemo videti da su biblijski pisci iz kasnijeg perioda potvrđivali ono što je prethodno bilo napisano, pružajući i dodatne uvide. U Rimljanima poslanici, od 5. do 8. poglavlja, Pavle piše o grehu i lepoti spasenja, te između ostalog kaže: „Kroz jednoga čovjeka dođe na svijet grijeh, i kroz grijeh smrt, i tako smrt uđe u sve ljude“ (Rimljanima 5,12). Međutim, iz evolucionističke perspektive, smrt je bila prisutna milionima godina pre pojave čovečanstva. Ta ideja ozbiljno dovodi u pitanje biblijska učenja o poreklu greha, o Hristovoj zameničkoj smrti na krstu i o planu spasenja. Ako smrt nije povezana sa grehom, onda plata za greh nije smrt (Rimljanima 6,23), i Hristos ne bi imao razloga da umre zbog naših greha. Prema tome, Stvaranje, pad u greh i krst su neraskidivo povezani. Prvi Adam je povezan sa poslednjim Adamom (1. Korinćanima 15,45.47). Dakle, verovanje u darvinističku evoluciju, čak i ako se neka zamisao o Bogu umetne u taj proces, uništila bi samu osnovu hrišćanstva.
