---
title:  Kultura
date:   21/04/2020
---

Mi pripadamo određenoj kulturi ili kulturama, i njihov smo sastavni deo. Takođe, nalazimo se pod uticajem kulture i ona nas oblikuje. Niko ne može to da izbegne. Setite se samo koliki deo Starog zaveta zauzimaju priče o iskvarenosti drevnog Izraela pod uticajem okolnih kultura. Šta nas navodi da pomislimo da smo mi danas drugačiji, ili da smo bolji od njih?

Božja Reč je takođe data u određenoj kulturi, iako nije ograničena samo na nju. Premda kulturni faktori neizbežno utiču na naše razumevanje Biblije, ne bi trebalo da gubimo iz vida činjenicu da Biblija prevazilazi ustanovljene kulturne kategorije, kao što su etnička pripadnost, poreklo i društveni status. To je jedan od razloga što Biblija nadilazi svaku ljudsku kulturu i u stanju je čak da popravi i preobrazi grešne elemente koje nalazimo u svakoj od njih.

`Pročitajte 1. Jovanova 2,15-17. Šta Jovan misli kad kaže da ne treba da volimo ono što je na svetu? Kako možemo živeti u svetu, a ipak nemati svetovni mentalitet?`

Kultura, kao i svaki drugi vid Božjeg stvaranja, nalazi se pod uticajem greha. Otuda, i ona podleže Božjem sudu. Da, neki aspekti naše kulture mogu se vrlo lepo uskladiti sa verom, ali moramo uvek voditi računa da pravimo razliku između njih. U idealnom slučaju, biblijska vera bi trebalo da se, ukoliko je potrebno, suprotstavlja postojećoj kulturi i stvara kontrakulturu koja bi bila verna Božjoj Reči. Jer, ako u sebi nemamo nešto što nas čvrsto vezuje za ono što je iznad nas, uskoro ćemo se prepustiti onome što je oko nas.

Elen G. Vajt nam pruža sledeći uvid:

„Hristovi sledbenici treba da se odvoje od sveta u pogledu načela i interesa, ali ne treba da se izoluju od ljudi. Spasitelj se neprestano mešao s ljudima, ne da bi ih ohrabrivao u bilo čemu što nije u skladu sa Božjom voljom, već da bi ih uzdizao i oplemenjivao.“ – Ellen G. White, Counsel to Parents, Teachers, and Students Regarding Christian Education, p. 323.

`Koji su aspekti vaše kulture u potpunoj suprotnosti sa biblijskom verom? Što je još važnije, kako da čvrsto stojimo nasuprot onim vidovima kulture koji nastoje da iskvare našu veru?`
