---
title:  Iskustvo
date:   20/04/2020
---

`Pročitajte Rimljanima 2,4 i Titu 3,4.5. Kako mi doživljavamo Božju dobrotu, strljenje, praštanje, ljubaznost i ljubav? Zašto je važno da naša vera ne bude samo neko apstraktno, intelektualno znanje, već nešto što zaista doživljavamo? U isto vreme, na koje načine naše iskustvo može da dođe u sukob sa Biblijom i da nas čak zavede u našoj veri? `

Iskustvo je sastavni deo ljudskog postojanja. Ono snažno utiče na naše misli i osećanja. Bog nas je stvorio na takav način da je naš odnos prema delima stvaranja, pa čak i samom Bogu, u značajnoj meri oblikovan našim iskustvom i povezan s njim.

Božja želja je da mi iskusimo lepotu odnosa, umetnosti i muzike, čudesa stvaranja, kao i radost Njegovog spasenja i silu obećanja iz Njegove Reči. Naša vera je nešto više od običnog poznavanja doktrine i racionalnog odlučivanja. Ono što doživljavamo u značajnoj meri oblikuje naše viđenje Boga, pa čak i razumevanje Njegove Reči. Međutim, potrebno je i da jasno sagledamo ograničenja i manjkavost našeg iskustva kad je reč o spoznaji Božje volje.

`Kakvo upozorenje se nalazi u tekstu 2. Korinćanima 11,1-3? Šta nam to govori o ograničenjima u pogledu oslanjanja na iskustva?`

Iskustva mogu biti veoma varljiva. Govoreći sa biblijskog stanovišta, iskustvo treba da ima svoj odgovarajući domen. Ono treba da bude usklađeno sa Svetim pismom i da se tumači na osnovu Pisma. Ponekad želimo da iskusimo nešto što nije u skladu sa Božjom Rečju i voljom. Tada je potrebno da naučimo da se oslanjamo na Božju Reč čak i više nego na svoja iskustva i želje. Trebalo bi da budemo na oprezu kako bismo se uverili da je naše iskustvo uvek u skladu sa Božjom Rečju i da ne protivreči jasnom učenju Biblije.

`Vera u kojoj ljubav prema Bogu i ljubav prema drugima (videti Marko 12,28-31) predstavljaju glavne zapovesti, očigledno je vera u kojoj je iskustvo važno. U isto vreme, zašto je od presudne važnosti da uvek preispitujemo svoje iskustvo na osnovu Božje Reči?`
