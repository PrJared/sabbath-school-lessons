---
title:  Biblija
date:   23/04/2020
---

Sveti Duh, koji je nadahnuo i otkrio ljudima sadržaj Biblije, neće nas nikad voditi nasuprot Božjoj reči, niti mimo nje. Za adventističke hrišćane Biblija predstavlja viši autoritet od ljudske tradicije, iskustva, razuma i kulture. Jedino je Biblija merilo u odnosu na koje sve drugo treba da se proverava.

`Pročitajte Jovan 5,46.47 i Jovan 7,38. Šta je za Isusa Hrista bio neprikosnoveni izvor kad je reč o razumevanju duhovnih pitanja? Na koji način Biblija potvrđuje da je Isus pravi Mesija?`

Neki ljudi tvrde da su primili naročita „otkrivenja“ i uputstva od Svetog Duha, ali koja se suprote jasnoj poruci Biblije. Po njihovom mišljenju, Sveti Duh poseduje viši autoritet od Božje Reči. Međutim, ko god zanemaruje nadahnutu i pisanu Božju Reč, i zaobilazi njenu jasnu poruku, gazi po opasnom tlu i ne sledi vođstvo Božjeg Duha. Biblija je naša jedina duhovna zaštita. Jedino ona je pouzdano merilo u svim pitanjima vere i praktičnog delovanja.

„Sveti Duh govori umu preko Svetoga pisma i urezuje istinu u srce. Tako On otkriva zabludu i izgoni je iz duše. Duhom istine koji deluje preko Božje reči, Hristos zadobija svoj izabrani narod.“ – Elen G. Vajt, Čežnja vekova, str. 671 original.

Svetog Duha nipošto ne bi trebalo shvatiti kao zamenu za Božju Reč. Sasvim suprotno, On deluje preko Biblije i u skladu s njom kako bi nas privukao Hristu, čineći na taj način Bibliju jedinim merilom prave biblijske duhovnosti. Biblija pruža zdravu doktrinu (videti 1. Timotiju 4,6), i – kao Božja Reč, ona je pouzdana i zaslužuje da je u potpunosti prihvatimo. Nije naš zadatak da sudimo Svetom pismu. Pre bi se moglo reći da Božja Reč ima pravo i autoritet da sudi nama i našem načinu razmišljanja. Na kraju krajeva, to je pisana Reč samog Boga.

`Zašto je Biblija sigurniji vodič kad je reč o duhovnim pitanjima nego što su to subjektivni utisci? Kakve su posledice neprihvatanja Biblije kao merila na osnovu kog proveravamo svako učenje, pa čak i vlastito duhovno iskustvo? Ako bi privatno otkrivenje bilo konačna reč u duhovnim pitanjima, zašto bi to vodilo samo u haos i zabludu?`
