---
title:  Razum
date:   22/04/2020
---

`Pročitajte 2. Korinćanima 10,5.6; Priče 1,7 i Priče 9,10. Zašto je poslušnost Hristu u mislima toliko važna? Zašto je strah Gospodnji početak mudrosti?`

Bog nam je dao sposobnost da mislimo i rasuđujemo. Svaka ljudska aktivnost i svaki teološki argument podrazumeva našu sposobnost da razmišljamo i izvodimo zaključke. Mi ne odobravamo nerazumnu veru. Međutim, kao posledica prosvetiteljstva 18. veka, ljudski razum je preuzeo jednu novu i dominantnu ulogu, posebno u zapadnom društvu, ulogu koja uveliko premašuje našu sposobnost razmišljanja i donošenja ispravnih zaključaka.

Nasuprot ideji da se sve naše znanje zasniva na čulnom iskustvu, javlja se drugo shvatanje koje ljudski razum posmatra kao glavni izvor saznanja. To gledište, pod nazivom racionalizam, polazi od ideje da istina nije čulna, već intelektualna kategorija, i da se izvodi iz razuma. Drugim rečima, izvesne istine postoje i jedino naš razum može neposredno da ih dokuči. Time se ljudski razum postavlja za kriterijum istine. Razum je postao novi autoritet pred kojim je sve ostalo moralo da se pokloni, uključujući i autoritet crkve, pa čak, što je još dramatičnije, i autoritet Biblije kao Božje Reči. Sve što nije bilo očigledno ljudskom umu odbacivalo se i dovodilo u pitanje. Taj stav je uticao na odnos prema mnogim delovima Pisma. Sva čuda i Božja natprirodna dela, kao što je Isusovo vaskrsenje u telu, devičansko rođenje, stvaranje sveta za šest dana – da pomenemo samo neke – više nisu smatrani istinitim i verodostojnim.

Međutim, ne treba smetnuti sa uma činjenicu da je čak i naša sposobnost racionalnog razmišljanja pogođena grehom i da treba da se stavi pod Hristovu vlast. Ljudska bića su otuđena od Boga i njihova shvatanja su pomračena (Efescima 4,18). Mi treba da budemo prosvetljeni Božjom Rečju. Zapravo, već sama činjenica da je Bog naš Stvoritelj nagoveštava da nam, sa biblijskog stanovišta, rasuđivanje nije dato kao nešto što može da funkcioniše samostalno i nezavisno od Boga. Naprotiv, „početak je mudrosti strah Gospodnji“ (Priče 9,10; uporediti sa: Priče 1,7). Tek kada Božje otkrivenje, utelovljeno u pisanoj Božjoj Reči, prihvatimo kao načelo od najviše vrednosti u našem životu, i kad smo spremni da sledimo ono što je zapisano u Bibliji – tek tada rasuđujemo ispravno.

`Pre više od dva veka, američki predsednik Tomas Džeferson napravio je sopstvenu verziju Novog zaveta, izbacujući sve što se, po njegovom mišljenju, kosilo sa zdravim razumom. Izostavio je skoro sva Isusova čuda, uključujući i Njegovo vaskrsenje. Šta možemo na osnovu samo tog pojedinačnog primera naučiti o ograničenosti ljudskog razuma kad je reč o spoznaji istine? `
