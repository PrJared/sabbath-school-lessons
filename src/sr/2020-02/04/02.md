---
title:  Tradicija
date:   19/04/2020
---

Tradicija sama po sebi nije nešto loše. Ona daje izvesnu rutinu i strukturu postupcima koji se svakodnevno ponavljaju u našem životu. Ona nam može pomoći da ostanemo povezani sa svojim korenima. Stoga ne čudi što tradicija takođe igra važnu ulogu i u religiji. Ali, postoje i neke opasnosti u vezi s tradicijom.

`Šta nam tekst Marko 7,1-13 govori o tome kako je Isus reagovao na neke običaje svog vremena? `

Tradicija kojoj se Isus suprotstavio u jevrejskom društvu pažljivo se prenosila sa učitelja na učenika. U Isusovo vreme, ona je zauzimala mesto uporedo sa Svetim pismom. Tradicija, međutim, ima sklonost da se tokom dugih vremenskih perioda proširuje, obuhvatajući sve više pojedinosti i aspekata koji nisu bili deo Božjeg prvobitnog plana i Njegove Reči. Takva tradicija – iako su je zastupali ugledni „stari“ (videti Marko 7,3.5), odnosno verske vođe u jevrejskom društvu – nije ravnopravna sa Božjim zapovestima (videti Marko 7,8.9). To su ljudski običaji, koji na kraju dovode do toga da Božja Reč bude obesnažena, pa i „ukinuta“ (Marko 7,13).

`Pročitajte 1. Korinćanima 11,2 i 2. Solunjanima 3,6. Kako pravimo razliku između Božje Reči i ljudskih običaja? Zašto je toliko važno da zaista pravimo tu razliku? `

Živa Božja Reč izaziva u nama duboko poštovanje i stav odanosti. Iz te odanosti proizlazi izvesna tradicija. Naša odanost, međutim, treba uvek da bude posvećena živom Bogu, koji je otkrio svoju volju u pisanoj Reči. Dakle, Biblija ima jedinstvenu ulogu koja nadmašuje svaku ljudsku tradiciju. Biblija je iznad svih običaja, čak i onih dobrih. Običaje koji izrastaju iz našeg iskustva sa Bogom i Njegovom Rečju treba stalno preispitivati prema aršinima Svetog pisma.

`Šta od onoga što mi kao crkva radimo može da se podvede pod oznaku „tradicija“? Zašto je važno da uvek pravimo razliku između tih običaja i biblijskog učenja? Iznesite svoje odgovore u razredu.`
