---
title:  Pouka za učitelje
date:   24/04/2020
---

### Ključni tekstovi
Isaija 8,20; Marko 7,1–13; 1. Korinćanima 11,2; 2. Solunjanima 3,6; Rimljanima 2,4; Titu 3,4.5; 1. Jovanova 2,15–17; 2. Korinćanima 10,5.6; Priče 1,7; Priče 9,10; Jovan 5,46–48; Jovan 7,38.

#### Prvi deo: opšti pregled

Često nismo svesni uticaja drugih izvora na naše razmišljanje i učenja. Čak i ako želimo da živimo samo po Pismu, naše shvatanje Pisma je u velikoj meri oblikovano od strane brojnih činilaca i pod njihovim je uticajem: tradicije na koje smo navikli i u kojima smo odrasli, način na koji smo naučeni da razmišljamo, način na koji koristimo svoj razum da objasnimo određene stvari, naše iskustvo sa određenim ljudima i idejama, kultura koja nas okružuje i oblikuje. Prioritet koji dajemo nekom izvoru ili kombinaciji izvora ima značajan uticaj na naša učenja; na kraju odrediće pravac celokupne teologije. U katoličkoj i pravoslavnoj crkvi, tradicija često ima važnu i odlučujuću ulogu. U harizmatskoj i Pentakostalnoj crkvi, iskustvo se često smatra konačnim autoritetom. U liberalnoj teologiji, ljudski razum često ima poslednju reč u odlučivanju šta je prihvatljivo a šta nije. Zatim, na svaku crkvu u određenoj meri utiče lokalna kultura. Takođe, nijedna crkva ne postoji bez Biblije. Ne želimo veru koja je lišena svakog iskustva i u kojoj ne razmišljamo – veru koja je nerazumna i koju pozitivne tradicije ne odobravaju. Važno je biti svestan svih tih uticaja i shvatiti pozitivan doprinos koji svaki izvor ima na našu veru. Međutim, izuzetno je važno da jasno uočimo ograničenja svakog izvora. Postavlja se presudno pitanje: Kom izvoru dajemo konačni i najviši autoritet kad je reč o veri i praksi?

#### Drugi deo: komentar

**Tradicija**

Tradicija je često na lošem glasu. Povezuje se sa određenim uskim pogledima koji se ropski drže strogih ponavljanja i izvođenja određenih obreda i praksi. Međutim, nije sva tradicija loša.

Setite se nekih pozitivnih aspekata koje svaka tradicija ima. Stvara određenu strukturu i pruža stabilnost. Povezuje nas sa našom prošlošću, a možda čak i sa našim poreklom. Prenosi vrednosti i pojedinosti koje su nam važne. Pomaže nam da održimo sećanje na značajne događaje i stvari. Sve ove odlike su dobre.

Problem nastaje kada te tradicije postanu zasebna celina i na kraju postanu važnije od onoga što su prvobitno pokušale da sačuvaju. Tradicije su, takođe, sklone da vremenom rastu i dodaju aspekte koji premašuju ono zahvaljujući čemu je tradicija nastala.  

U Galatima 1,9. Pavle opominje vernike da ne propovedaju drugo jevanđelje od onoga koje su primili. Prema tome, postoji tradicija koju je Bog uveo, ali postoje i ljudske tradicije koje nisu prvobitno deo Božjeg plana ili Božje reči.

**Iskustvo**

Ljudska bića su stvorena sa sposobnošću da dožive ljubav. Mi možemo da iskusimo lepotu, harmoniju, muziku i umetnost, i da se ophodimo prema stvarima i drugim odnosima na način koji je daleko više od racionalnog. Iskustvo je deo našeg života i takođe stvara značajan deo našeg duhovnog života sa Bogom.

Razmislite o stranama svoje vere u kojima su iskustvo radosti, opraštanja, čiste savesti i dela ljubaznosti i ljubavi pozitivno uticali na vaš odnos sa Bogom i drugim vernicima.

U kom smislu je iskustvo odbacivanja, predrasuda, mržnje, sumnje, zavisti i ljubomore negativno uticalo na vaš odnos i shvatanje Boga? Čemu nas to uči o našoj odgovornosti da budemo žive Hristove poslanice (2. Korinćanima 3,2.3) koje drugi ljudi mogu da čitaju kada žele da nauče nešto o Bogu?

**Ilustracija**

Iskustvo koje stičemo kao ljudi je snažno, ali nas takođe može obmanuti i povesti u pogrešnom pravcu. Kako biste reagovali ukoliko vam harizmatična hrišćanka kaže da joj je Bog rekao da proslavlja Boga nedeljom iako Biblija jasno kaže da je sedmi dan Subota sveti dan odmora? Šta treba da činimo ako je iskustvo jednog posebnog duhovnog dara učinjen merilom onoga šta znači živeti životom ispunjenim Duhom?

**Kultura**

Reč kultura potiče od latinske reči cultura, odnosno reči colere što znači uzgajati. Kultura obuhvata, između ostalog, niz običaja, vrednosti, društveno ponašanje i norme koja pronalazimo u ljudskom društvu. Bog nam je dao sposobnost da oblikujemo kulturu, ali smo u isto vreme ipak svi mi pod uticajem kulture u kojoj živimo.

Biblija je nastala u posebnoj kulturi. Korisno je poznavati kulturu Pisma da bismo bolje shvatili ono što je u njoj zabeleženo. Kultura u kojoj je Pismo nastalo ne čini Pismo jednakim kulturi. Uostalom, Pismo je otkrivena Božja reč. Kao takva, Biblija može da ima pozitivan uticaj na ljudsku kulturu i da uzdigne bilo koje društvo.

Nijedna kultura nije savršena. Svaka kultura je pogođena grehom. Otuda, nije sve u kulturi pozitivno. Pojedine kulturološke stvari mogu imati negativan uticaj na našu veru ili možda čak mogu biti demonske po svom poreklu. Kako možemo razlikovati pozitivne i negativne aspekte naše kulture? Kako možemo izbeći da unesemo kulturu u bogosluženje? Zašto moramo biti u kulturološkom smislu relevantni da bismo dosegli druge ljude? Kako Biblija može postati konačno merilo u tom nastojanju?

**Razum**

Bog nas je stvorio sa sposobnošću da mislimo. Veliki deo Biblije nas poziva da razmatramo ono što je napisano u Pismu i podstiče naše misli i razmišljanja. Pitanje koje se ponavlja „Šta mislite?“ (Matej 17,25; Matej 18,12; Matej 21,28; Matej 22,17; Matej 22,42; Matej 26,66, itd.) ili slično pitanje „Zar niste čitali?“ (Matej 12,3.5; Matej 19,4; Matej 21,16; Matej 21,42; Matej 22,31, itd.) ukazuju da Bog želi da koristimo svoj um da bismo razumeli Njega i Njegovu reč. Iako Boga možemo shvatiti tačno i ispravno, moramo priznati da nikada nećemo u potpunosti shvatiti sve u vezi sa Bogom. Uostalom, mi smo stvorena bića. Mi nismo Bog! Zatim, naše razmišljanje je pomračeno i pod uticajem greha. Prema tome, treba čak i svoje misli da dovedemo u „pokornost Hristu“ (2. Korinćanima 10,5). Ako nismo spremni da pokorimo svoje misli višem autoritetu Pisma, brzo ćemo početi da sudimo sve većem broju biblijskih tekstova u skladu sa onim što smatramo da je razumno i istinito, čineći tako naš razum merilom onoga što možemo ili ne možemo da prihvatimo. Ovakav stav eliminisaće čuda u Bibliji i uticaće na biblijske istine kao što su učenje o Bogu i Njegovoj trojedinoj prirodi, Hristovoj božanskoj prirodi, ličnosti Svetog Duha, telesnom vaskrsenju ili odnosu između ljudske slobodne volje i Božje vrhovne vlasti, da navedemo samo nekoliko učenja. Na kraju da zaključimo, „kritički metod mora doživeti propast zato što ga je u suštini nemoguće upotrebiti. Jer uzajamni odnos i jedinstvenu celinu sa otkrivenjem ne stvara kritika već poslušnost; ne radi se o ispravkama... već stavu neka ja budem promenjen.“ (Gerhard Majer [Gerhard Maier], The End of the Historical-Critical Method [St. Louis: Concordia, 1977], str. 23)

**Biblija**

Biblija je naš najviši i konačan autoritet u svim pitanjima vere i prakse zato što verujemo da je Sveti Duh nadahnuo pisce Biblije da na pouzdan i verodostojan način zapišu ono što Bog želi da prenese preko njih. Isus i apostoli su se odnosili prema Pismu imajući ovo na umu. Prema Isusovim rečima Božja reč je istina (Jovan 17,17). On kaže da ako ne verujemo Mojsiju, nećemo verovati Njegovim rečima (Jovan 5,46.47). Za Isusa Pismo je merilo naše vere: „Koji Me vjeruje, kao što Pismo reče, iz njegova tijela poteći će rijeke žive vode.“ (Jovan 7,38) Apostoli na sličan način stalno upućuju na Pismo kao merilo svog učenja (Dela 17,11, Rimljanima 10,11) i veruju „što se naprijed napisa za našu se nauku napisa, da trpljenjem i utjehom Pisma nad imamo“ (Rimljanima 15,4). Ne možemo biti u većoj meri apostoli u svom ophođenju prema Pismu nego što su bili sami apostoli, i ne možemo biti više hrišćani nego što je Hristos bio. On je naš primer. Činimo dobro ako Ga sledimo u tome kako je koristio Pismo i upućivao na njega kao odlučujuće merilo za svoju veru.

#### Treći deo: primena u životu

Kada volimo drugu osobu, nekoliko činilaca o kojima smo razgovarali ove sedmice stupaju na scenu. U ljubavi doživljavamo snažna osećanja. Ipak, ljubav je više od osećanja. Kada volimo drugu osobu, mi obično imamo neke dobre razloge zašto je naša ljubav prema toj osobi stvarna i zašto druga osoba voli nas. Ipak, nije mudro da našu ljubav temeljimo samo na razumu.

Kada stupimo u vezu, skloni smo da uspostavimo neke zajedničke običaje ili tradicije koje nas podsećaju na značajne zajedničke trenutke. Međutim, kada ti običaji postanu važniji od samog odnosa, znači da smo krenuli pogrešnim putem i da smo izgubili nešto suštinsko. Kada pokazujemo svoju ljubav prema drugoj osobi, obično to činimo na načine koji podsećaju i odražavaju uobičajene običaje i norme naše kulture. Međutim, kada dozvolimo da samo kultura definiše kako treba pokazivati ljubav, možemo biti brzo navedeni da učinimo stvari koje su jasno zabranjene u Pismu. Iz tog razloga, treba nam izvor koji će voditi i upućivati našu ljubav i naš život, a koji nije samo ljudskog porekla. Treba nam pouzdan izvor koji ide dublje od onoga što osećamo, koji je viši od onog što mislimo, i značajniji od svake ljudske tradicije i kulture. Hvala Bogu za Njegovu trajnu i pouzdanu Reč koju pronalazimo u Bibliji.
