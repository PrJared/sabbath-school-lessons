---
title:  "Princip „dan za godinu“"
date:   08/06/2020
---

Jedan od ključeva istoricističkog tumačenja je princip „dan za godinu“. Mnogi biblijski naučnici tokom vekova primenjivali su taj princip na vremenska proročanstva iz Knjige proroka Danila i Otkrivenja. Taj princip se izvodi iz nekoliko ključnih tekstova i neposrednog konteksta samih proročanstava.

`Pročitajte tekstove 4. Mojsijeva 14,34 i Jezekilj 4,6. Na koji način Bog objašnjava princip „dan za godinu“ u tim konkretnim tekstovima? `

U tim tekstovima možemo veoma jasno videti ideju o primeni principa „dan za godinu“. Ali kako da opravdamo upotrebu tog prinicipa kad je reč o nekim vremenskim proročanstvima kao što su ona u tekstovima Danilo 7,25, Danilo 8,14, kao i Otkrivenje 11,2.3; Otkrivenje 12,6.14 i Otkrivenje 13,5?

Postoje još tri elementa koja podupiru princip „dan za godinu“ u proročanstvima iz Knjige proroka Danila i Otkrivenja – upotreba simbola, dugi vremenski periodi i upotreba karakterističnih izraza.

Prvo, simboličan karakter zveri i rogova, koji predstavljaju carstva, ukazuje da i vremenske odrednice treba razumeti kao simbolične. Zveri i rogove ne treba shvatiti doslovno. Oni su simbol nečeg drugog. Dakle, ako je ostatak proročanstva simboličan, a ne doslovan, zašto bismo samo vremensku komponentu shvatali doslovno? Odgovor je, naravno, da ne treba to da činimo.

Drugo, mnogi od događaja i carstava opisanih u tim proročanstvima pokrivaju vremenski period od više vekova, što bi bilo nemoguće ako bismo vremenska proročanstva koja ih opisuju shvatali doslovno. Međutim, kada se primeni princip „dan za godinu“, vreme se podudara sa najavljenim događajima na upadljivo precizan način, što bi bilo nemoguće ako bi se vremenska proročanstva prihvatala doslovno.

Na kraju, karakteristični izrazi koji se koriste pri označavanju tih vremenskih perioda upućuju na simbolično tumačenje. Drugim rečima, način na koji se vreme navodi u tim proročanstvima (na primer, „2.300 dana i noći“, odnosno „večeri i jutara“, u tekstu Danilo 8,14) nije uobičajen način određivanja vremena, što nam ukazuje da te vremenske periode treba shvatiti kao simbolične, a ne doslovne.

`Razmotrimo proročanstvo o 70 sedmica iz teksta Danilo 9,24-27. Čitamo da će „otkad iziđe riječ da se Jerusalim opet sazida do Pomazanika Vojvode“ (Danilo 9,25), proći 69 sedmica, što bi, u doslovnom smislu, iznosilo godinu dana, četiri meseca i jednu sedmicu. Proročanstvo u tom slučaju nema nikakvog smisla, zar ne? Međutim, šta se dešava kad primenimo biblijsko pravilo „dan za godinu“, i 70 sedmica postane zapravo 490 godina?`
