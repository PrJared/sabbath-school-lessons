---
title:  Istoricizam i proroštvo
date:   07/06/2020
---

Osnovni metod koji adventisti sedmog dana primenjuju u proučavanju proročanstava naziva se istoricizam. To je ideja da mnoga od glavnih proročanstava u Bibliji prate neprekidan, pravolinijski tok istorije, od prošlosti ka sadašnjosti i budućnosti. To je slično onome kako se istorija proučava u školi. Mi koristimo taj metod upravo zato što nam i sama Biblija na takav način tumači proročanstva.

`Pročitajte tekst Danilo 2,27-45. Koji aspekti carevog sna ukazuju na uzastopno, neprekidno smenjivanje vladajućih sila tokom čitave istorije? Na koji način nam Biblija sama pokazuje kako da tumačimo apokaliptičko proročanstvo (koje se odnosi na poslednje vreme)?`

Zapazite da je Navuhodonosorovo carstvo označeno kao glava od zlata. Dakle, Danilo prepoznaje Vavilon kao prvo carstvo (Danilo 2,38). Zatim kaže: „A nakon tebe nastaće drugo carstvo... a potom treće carstvo“ (Danilo 2,39), a onda i četvrto (Danilo 2,40). Na činjenicu da se ta carstva nadovezuju jedno na drugo bez ikakvog razmaka između njih, ukazuje i sam lik, jer je svako carstvo predstavljeno kao deo jednog većeg tela, gledanog od glave prema nožnim prstima. Ona su povezana, baš kao što su vreme i istorija povezani.

U 7. i 8. poglavlju Knjige proroka Danila, umesto ogromnog kipa kao simbol se koriste različite zveri, ali je poruka ista. Vidimo neprekinut niz od četiri ovozemaljska carstva (odnosno, tri u 8. poglavlju Danilove knjige). Taj niz počinje u drevnoj prošlosti i proteže se kroz istoriju do sadašnjosti i budućnosti, kada će se Hristos vratiti i Bog uspostaviti svoje večno carstvo.

Prema tome, lik iz 2. poglavlja i uzastopne vizije iz 7. i 8. poglavlja Knjige proroka Danila predstavljaju osnovu za protestantsko istoricističko tumačenje proročanstava, kog se adventistički hrišćani i danas još uvek drže.

`Pročitajte tekst Jovan 14,29. Šta Isus kaže što nam pomaže da razumemo kakvu ulogu proročanstva mogu imati?`

`Koju veliku prednost mi danas imamo, budući da živimo u vreme kada se veći deo istorije već odigrao, a koju neko ko je živeo u vreme Vavilona nije imao?`
