---
title:  Istražni sud
date:   10/06/2020
---

Proročki prikaz koji proučavamo ove sedmice nailazio je na ogromnu podršku među protestantskim istoricistima još od reformacije. Međutim, tek sa pojavom mileritskog pokreta početkom devetnaestog veka, proročanstvo o 2.300 dana i istražni sud bivaju pažljivo preispitani i proučeni. Razmotrite sledeću tabelu:

|Danilo 7|	Danilo 8|
|:--------------:|:----------:|
|Vavilon (lav) |	------------|
|Medo-Persija (medved)|	Medo-Persija (ovan)|
|Grčka (leopard)	|Grčka (jarac)|
|Paganski Rim (četvrta zver)	|Paganski Rim (rog koji narasta horizontalno)|
|Papski Rim (mali rog)	|Papski Rim (rog koji raste uvis)|

`Pročitajte tekstove Danilo 7,9-14 i Danilo 8,14.26. Šta se, prema ovim tekstovima, dešava na nebu?`

U 7. i 8. poglavlju Knjige proroka Danila govori se o sudu koji treba da otpočne nakon perioda srednjovekovnog progonstva, završenog zarobljavanjem i utamničenjem pape od strane generala Bertijea 1798. godine (Otkrivenje 13,3). Suđenje je trebalo da se održi na nebu, gde „sud sjede“ (Danilo 7,10), a Onaj koji je „kao Sin Čovječji iđaše s oblacima nebeskim, i dođe do Starca“ (Danilo 7,13). To je prizor suda koji se odigrava nakon 1798. godine, a pre Isusovog drugog dolaska.

Između tog prizora suda iz 7. poglavlja Knjige proroka Danila i čišćenja svetinje opisanog u stihu Danilo 8,14 postoji direktna paralela. Ta dva teksta opisuju isti događaj. Prema tekstu Danilo 8,14, vreme ovog „očišćenja svetinje“, što je terminologija povezana sa Danom pomirenja, nastupilo je nakon 2.300 večeri i jutara, odnosno dana. Prema pravilu „dan za godinu“, ti „dani“ predstavljaju ukupno 2.300 godina.

Početna tačka za računanje 2.300 godina nalazi se u tekstu Danilo 9,24, u okviru proročanstva o 70 sedmica (490 godina), koliko je bilo „određeno“ ili, preciznije, „odsečeno“ od „2.300 dana“ (Danilo 9,24). Mnogi naučnici ispravno posmatraju proročanstvo o 2.300 dana (godina) iz teksta Danilo 8,14 i proročanstvo o 70 sedmica (490 godina) iz teksta Danilo 9,24-27 kao dva dela istog proročanstva. Sledeći stih u okviru proročanstva o 70 sedmica, Danilo 9,25, otkriva početak tog vremenskog perioda: „Otkad iziđe riječ da se Jerusalim opet sazida“. To se dogodilo „sedme godine cara Artakserksa“ (Jezdra 7,7), ili 457. pre Hrista. Brojeći unapred 2.300 godina, dolazimo do 1844, nedugo nakon 1798, a pre Isusovog drugog dolaska. Tada je Isus ušao u Svetinju nad svetinjama i otpočeo svoje delo posredovanja – čišćenja nebeske Svetinje. Pogledajte tabelu iz odseka za petak.
