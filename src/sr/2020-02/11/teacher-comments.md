---
title:  Pouka za učitelje
date:   12/06/2020
---

### Ključni tekstovi
Danilo 2,27–45; Jovan 14,29; 4. Mojsijeva 14,34; Danilo 7,1–25; Danilo 8,14; 1. Korinćanima 10,1–13.

#### Prvi deo: opšti pregled

Probuđenje protestantske reformacije dogodilo se kao neposredna posledica proučavanja burnih proročanstava iz Knjige proroka Danila i Otkrivenja i ponovnog utvrđivanja istoricističkog metoda tumačenja, izvedenog iz principa sola Scriptura. U stvari, način na koji su Danilo i Jovan tumačili proročanstva postao je ključ za protestantsko proučavanje Biblije. Prema istoricističkom metodu proročanstvo se progresivno i neprekidno ispunjava tokom vremena. Ovakvo gledište podstaklo je ljude kao što su Viklif, Luter, Cvingli, Noks i drugi da poistovete mali rog iz 7. i 8. poglavlja Knjige proroka Danila i zver koja izlazi iz mora, opisanu u 13. poglavlju Otkrivenja, sa Rimokatoličkom crkvom i papskom silom. Naglo širenje reformi imalo je snažan uticaj u Evropi i narod je izašao iz Mračnog doba. Ovo širenje bilo je praćeno Inkvizicijom i velikim progonstvom. Mnogi reformatori su pobegli na mirne obale Novog sveta, gde su mogli da služe Bogu duhom i istinom (videti: Otkrivenje 12,13–17).

Biblija je i danas jedinstvena u poređenju sa drugom verskom literaturom u svetu, jer 30 posto njenog sadržaja čine proročanstva. Biblijsko proročanstvo predstavlja unutrašnji i spoljašnji mehanizam kojim se potvrđuje tačnost Božje reči. Proročanstvo koje ukazuje na nadu u dolazak Mesije i Drugi dolazak pomaže crkvi da u iščekivanju gleda napred. Pruža osećaj za misiju i hitnost tog poziva, jer ako Isus uskoro dolazi, poziva vernike da pripreme svet za Njegov veliki dolazak. Ove sedmice proučavaćemo o stubovima istoricističkog tumačenja proročanstava koji daju identitet Hrišćanskoj adventističkoj crkvi i određuju njenu misiju.

#### Drugi deo: komentar

**Ilustracija**

Daleko od inkvizitora u Evropi, američki protestanti osnovali su prve univerzitete – Harvard, Jejl i Prinston – za obučavanje svojih pastora. Više od jednog i po veka, rektori i profesori ovih institucija stvarali su važna dela dajući opšti pregled Knjige proroka Danila i Otkrivenja iz istoricističke perspektive. Međutim, Rim nije sedeo skrštenih ruku. Katolički skolari u kontrareformaciji reagovali su na učenja protestanata i izneli nova tumačenja koja su skrenula pažnju sa papstva.

Preterizam je razvio španski jezuita Luis de Alkazar (1554–1613), koji je tumačio proročanstva u Bibliji kao događaje koji su se odigrali u prošlosti. Pristalice preterizma u velikoj meri su odbacivale mogućnost prediktivnog proročanstva. De Alkazar je silu antihrista smestio u prošlost, poistovećujući je sa rimskim carem Neronom.

Drugi španski jezuita Frančesko Rivera (1537–1591), izdao je komentar o Otkrivenju dug 500 stranica, učeći da većina proročanstava treba da se ispuni na samom kraju vremena u kratkom razdoblju od tri i po godine. Futurizam se kreće u suprotnom pravcu od učenja Alkazara, smeštajući proročanstvo daleko u budućnost i ostavljajujući papsku crkvu iz Srednjeg veka izvan proročkog vremenskog okvira.

Nijedno od ovih gledišta nije imalo mnogo uticaja na početku. Dva događaja promenila su ovu povoljnu činjenicu. Istorijsko-kritički pristup Pismu u 18. veku uklonio je prediktivno proročanstvo kao mogućnost, usvajajući određena načela preterizma. Ovo gledište sada preovladava, i zastupaju ga u velikoj meri skolari naklonjeni kriticizmu, i iz katoličke i iz protestantske tradicije. U međuvremenu, konzervativniji hrišćani bili su pod snažnim uticajem Skofildove Biblije (1906), navodeći veliko mnoštvo da danas prihvati futurističko (dispenzionističko) gledište koje predviđa tajno vaznesenje, ponovnu izgradnju hrama u Jerusalimu, i hiljadugodišnjicu pre Drugog Hristovog dolaska. Adventistički hrišćani jedini su ostatak među protestantima koji se drže istoricističkog metoda. Kako su proroci iz Pisma koristili ovaj metod?

**Pismo**

Danilo je tumačio lik iz Navuhodonosorovog sna iz 2. poglavlja i simbole iz 7. i 8. poglavlja kao carstva koja se javljuju jedno za drugim u neprekidnom nizu. On je posebno naglasio Navuhodonosoru da je on, kao predstavnik Vavilona, zlatna glava (Danilo 2,38). Sledeća tri carstva smenjuju se kao međusobno povezani delovi tela. Ti delovi sastavljeni su od različitih metala, po čemu se međusobno razlikuju, ali su povezani u telu kipa i nižu se odgore nadole. Drugo i treće carstvo posle Vavilona posebno je odredio anđeo Gavrilo kao „careve midske i persijske“ (Danilo 8,20) i „cara grčkog“ (Danilo 8,21). Jasno je da se noge od gvožđa, koje slede, poistovećuju sa Rimom, kao što je pokazao tok istorije. Pružanje gvožđa do prstiju, mada pomešanog sa glinom, ukazuje na nastavak rimske sile. Svako sledeće viđenje prošireno je detaljima onoga što će se dogoditi „do posljetka“ (Danilo 2,28). Sedmo i osmo poglavlje sve više naglašavaju silu malog roga. Ponavljanje, proširivanje i dodavanje detalja nastavlja se u 11. poglavlju Knjige proroka Danila, u kome je pretežno papstvo u središtu pažnje. Ova usredsređenost na papstvo je opravdana kada vidimo da glavna sila u proročanstvu o 1260 dana/godina mora biti, i jedino može biti papstvo, sve do zadobijene smrtne rane 1798. godine, a i kasnije. Ovo tumačenje povezuje nas sa silama o kojima Jovan govori u proročkom smislu u 12, 13. i 17. poglavlju Otkrivenja.

U Otkrivenju 13, sila zveri koja se uzdiže iz mora odražava dela malog roga iz Danila 7 i 8. Ona vlada u istom razdoblju od 42 meseca (Otkrivenje 13,5) ili 1260 godina. Huli na Božje ime i Njegovu kuću (Otkrivenje 13,6). Ubija mačem i polazi u rat protiv svetih (Otkrivenje 13,10). Svi će joj se pokloniti (Otkrivenje 13,8). Ovi opisi ispunjeni su u papstvu. Međutim, Bog je zaštitio ženu, svoju Crkvu, od zveri iz mora i sile koju je primila od zmije, i zemlja „proždrije rijeku“ (Otkrivenje 12,16).

Preterizam smešta proroka Danila u drugi vek, nakon što Vavilon, Medo-Persija i Grčka stupaju na scenu. Zatim, preterizam ponovo tumači da silu malog roga predstavlja seleukidski car Antioh IV Epifan. (Futurizam je takođe sklon da tumači da je mali rog Antioh IV, ali takođe sugeriše da je u pitanju budući antihrist koji će se pojaviti na kraju vremena.) Međutim, ovo poistovećivanje nije tačno iz nekoliko razloga. 1) Poreklo malog roga. Mali rog izašao je „iz jednog od njih“ (Danilo 8,9). Preteristi tvrde da je mali rog izašao iz jednog od četiri roga (generali Lizimah, Kasandar, Ptolomej i Seleuk i njihovi naslednici kao vođe četiri makedonska carstva na koje se Aleksandrovo carstvo podelilo). Međutim, gramatički, kontekstualni i sintaksički dokazi upućuju na zaključak da je mali rog izašao iz jednog od „četiri vetra“ ili strane sveta, izraza koji neposredno prethodi. 2) Progresija sile u carstvima. Medopersijski ovan „osili“ (Danilo 8,4), grčki jarac „posta vrlo velik“ (Danilo 8,8), mali rog „naraste dori do Poglavara toj vojsci“ (Danilo 8,10.11). Međutim, ovo sticanje sve veće sile ne može se pripisati jednom slabom vladaru kao što je Antioh IV. 3) Redosled. Antioh IV vladao je u sredini seleukidske dinastije, sedmi u nizu od 27 careva. Sila malog roga javlja se „na posljedak carovanja njihova“ (Danilo 8,23). Rim se javlja kada Grčko carstvo doživi kraj, ali ne i Antioh IV. 4) Pravac osvajanja. Mali rog osvajao je prema istoku, jugu i prema „Krasnoj Zemlji“ (Danilo 8,9); odnosno, iz pravca zapada. Međutim, Antioh IV bio je odgovoran za gubitak Judeje, „Krasne Zemlje“, ne njeno osvajanje, i imao je samo ograničeni uspeh na jugu (Egipt). 5) Mrzost opušćenja. Skolari veruju da je Antioh IV izazvao uništenje Svetinje, ali Isus u svoje vreme, navodeći reči iz Knjige proroka Danila, govori da će se ovo uništenje dogoditi u budućnosti (Matej 24,15), a Antioh IV je već dva veka bio mrtav. 6) Večeri i jutra. Dve hiljade i trista večeri i jutara tumači se kao razdoblje u kome su se žrtve prestale prinositi u vreme kada je Antoh IV oskrnavio hram. Dakle, da bi se tumačenje vezano za Antioha prilagodilo, broj je smanjen na 1 150 doslovnih dana. Međutim, izraz ’ereb bōqer veoma je sličan nazivu koji se koristi u 1. Mojsijevoj 1 da se ukaže na dvadestčetvoročasovni dan. Jutarnje i večernje žrtve povezane sa zemaljskim Svetilištem spominju se drugačijim redosledom; prema tome, opušćenje spomenuto u tekstu Danilo 8,13. ne odnosi se na prekid službe u zemaljskom Svetilištu u vreme Antioha. 7) Tesna povezanost proročanstava. Tesna povezanost između 2. i 7. poglavlja Knjige proroka Danila ukazuje na slavni završetak. Međutim, ako je Juda Makabejac, Jevrejin, porazio Antioha IV, kako Juda može doći na nebeskim oblacima, kao Sin Čovečiji (Danilo 7,13), i kako njegovo carstvo može biti večno (Danilo 7,14)? (Norman R. Gali [Norman R. Gulley], Systematic Theology: The Church and the Last Things [Berrien Springs, MI: Andrews University Press, 2016], str. 713-717) Ni tumačenje preterista ni futurista ne odgovara kriterijumima datim u tekstu ili Isusovom svedočanstvu. Prema tome, iz ovih i drugih razloga, tumačenje 8. poglavlja Knjige proroka Danila po kome se ukazuje na Antioha je neodrživo. Jedino istoricističko tumačenje proročanstva tačno prepoznaje poslednjih 2600 godina istorije u proročkoj i sekvencijalnoj perspektivi.

#### Treći deo: primena u životu

Zašto su nama u 21. veku ove pojedinosti važne? Ispitujući neke od izazova upućenih istoricističkom modelu tumačenja proročanstava, moramo priznati da kada Pismom tumačimo Pismo i dozvoljavamo prorocima Danilu i Jovanu da govore o ovom pitanju, donosimo zaključak zajedno sa reformatorima da je sila malog roga izašla iz četvrte zveri (Danilo 7), iz pravca zapada, iz četiri vetra (Danilo 8) i da je vladala 1260 godina, neposredno pre Hristovog ulaska u Svetinju nad Svetinjama. Jovan govori o ovoj istoj sili kao o zveri koja se uzdiže iz mora (Otkrivenje 13,1-10). Postoji samo jedan entitet koji odgovara kriterijumima Pisma i istorije: papski Rim. Takođe, moramo uvideti da druga dva metoda tumačenja –  preterizam i futurizam – vode poreklo iz Rima sa primarnim ciljem da se u vreme kontrareformacije odbace protestantska tumačenja. Ova činjenica pokreće ozbiljna pitanja o sadašnjem stavu protestantskih crkava koje su usvojile ove katoličke modele. Ova situacija sigurno upućuje na ispunjenje naše misije i poruku da objavljujemo vest trojice anđela, pozivajući Božji narod da izađe iz zbrke Vavilona dok još ima vremena u istoriji ove Zemlje. Postavite razredu sledeća pitanja:

`1. Kako su se protestantske crkve danas promenile? Na koje načine ih istoricistički stav štiti od zabluda Katoličke crkve, i kako je ta zaštita uspešno uklonjena?`

`2. Na koje načine možete podeliti jedinstvenu poruku „večnog jevanđelja“ u obliku vesti trojice anđela „svakome plemenu i jeziku i koljenu i narodu“ (Otkrivenje 14,6.7)?  `
