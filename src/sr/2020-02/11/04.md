---
title:  "Prepoznavanje „malog roga“"
date:   09/06/2020
---

Protestantski reformatori su vekovima poistovećivali silu malog roga iz 7. i 8. poglavlja Knjige proroka Danila sa Rimskom crkvom. Zašto?

`Pročitajte tekstove Danilo 7,1-25 i 8,1-13. Koje su zajedničke karakteristike malog roga u oba ta poglavlja? Kako možemo da ga prepoznamo? `

Navodi se sedam karakteristika koje su zajedničke za mali rog iz 7. poglavlja i onaj iz 8. poglavlja Knjige proroka Danila: (1) oba su opisana kao rogovi; (2) oba su progoniteljske sile (Danilo 7,21.25; 8,10.24); (3) oba uzdižu sebe i hule na Boga (Danilo 7,8.20.25; 8,10.11.25); (4) oba se ustremljuju na Božji narod (Danilo 7,25; 8,24); (5) pojedini aspekti njihovih aktivnosti, u oba slučaja, odvijaju se u okviru proročkog vremena (Danilo 7,25; 8,13.14); (6) oba traju do kraja vremena (Danilo 7,25.26; 8,17.19); i (7) oba će biti uništena na natprirodan način (Danilo 7,11.26; 8,25).

Istorija prepoznaje prvo carstvo kao Vavilon (Danilo 2,38), drugo kao Medo-Persiju (Danilo 8,20), a treće kao Grčku (Danilo 8,21). Istorija takođe nedvosmisleno otkriva da posle tih svetskih carstava dolazi Rim.

U 2. poglavlju Knjige proroka Danila, gvožđe koje predstavlja Rim proteže se i u stopala, gde je pomešano sa glinom, to jest, do kraja vremena. Mali rog iz 7. poglavlja Danilove knjige izrasta iz četvrte zveri, ali ostaje njen deo.

Koja je sila potekla iz Rima i nastavila da vrši svoj političko-religiozni uticaj najmanje još 1.260 godina (videti Danilo 7,25)? Samo jedna sila se uklapa u istoriju i proroštvo, a to je papstvo. Papstvo je došlo na vlast između deset varvarskih evropskih plemena i iskorenilo tri od njih (Danilo 7,24). Papstvo „će se razlikovati od pređašnjih“ (Danilo 7,24), što ukazuje na njegovu jedinstvenost u odnosu na ostala plemena. „Govoriće riječi na Višnjega“ (Danilo 7,25) i narasti „dori do Poglavara... vojsci“ (Danilo 8,11), uzurpirajući Isusovu ulogu i zamenjujući je ulogom pape. Papstvo je ispunilo i predviđanje o tome da će proganjati „Svece Višnjega“ (Danilo 7,25) i pokušati da „obori na zemlju neke od vojske“ (Danilo 8,10), što se događalo tokom kontrareformacije kada su protestanti bili ubijani. Papstvo je nastojalo „da promijeni vremena i zakone“ (Danilo 7,25) uklanjajući drugu zapovest i zamenjujući Subotu nedeljom.

`U 2. 7. i 8. poglavlju Danilove knjige, posle Grčke, uzdiže se jedna sila koja traje do kraja vremena. Koja bi to sila mogla da bude ako ne Rim, sada u svojoj papskoj fazi? Koliko god da je politički nekorektno, zbog čega je to ključno učenje u okviru poruke trojice anđela, a otuda i ključna komponenta sadašnje istine?`
