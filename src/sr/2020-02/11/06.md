---
title:  Tipologija i proročanstvo
date:   11/06/2020
---

Simboli u apokaliptičkim proročanstvima, kao što su oni iz Knjige proroka Danila i Otkrivenja, imaju samo jedno ispunjenje. Na primer, „jarac“ je našao svoje ispunjenje u Grčkoj kao pojedinačnom carstvu (Danilo 8,21). Na kraju krajeva, tekst je tu izričit i navodi to carstvo po imenu! Može li biti jasnije od toga?

Tipologija se, međutim, usredsređuje na stvarne osobe, događaje ili institucije iz Starog zaveta koje su utemeljene na istorijskoj realnosti, ali upućuju i na jednu širu realnost u budućnosti. Upotreba tipologije kao metoda tumačenja seže unazad do Isusa i novozavetnih pisaca, a nalazi se čak i u Starom zavetu. Jedino što nas može voditi u prepoznavanju tipa i antitipa jeste ukazivanje na to od strane nadahnutog pisca Biblije.

`Pročitajte 1. Korinćanima 10,1-13. Na koji se događaj u istoriji Pavle poziva kad savetuje korintsku crkvu? Kakve to ima veze s nama danas?`

Pavle se osvrće na istorijsku realnost Izlaska i razvija tipologiju zasnovanu na iskustvu starih Jevreja u pustinji. Na taj način, Pavle pokazuje da je Bog, koji je nadahnuo Mojsija da zabeleži te događaje, nameravao da oni budu „ugledi nama“ (1. Korinćanima 10,6), čime ujedno savetuje i nas, kao duhovni Izrael, da strpljivo podnosimo iskušenja dok živimo u poslednjim danima.

**Pročitajte navedene tekstove i zapišite kako je svaki tip našao svoje ispunjenje u antitipu, kako su to opisivali Isus i novozavetni pisci.**

`Matej 12,40`

`Jovan 19,36`

`Jovan 3,14.15`

`Rimljanima 5,14`

`Jovan 1,29`

U svakom od tih slučajeva, Isus i novozavetni pisci primenjuju tipološko tumačenje, kako bi proročki značaj pojedinih događaja došao do punog izražaja. Na taj način, oni upućuju na jedno šire ispunjenje istorijske realnosti.

`Razmišljajte o službi u ovozemaljskoj Svetinji, koja je poslužila kao tip čitavog plana spasenja. Šta nam to govori o važnosti koju učenje o Svetinji ima za nas danas?`
