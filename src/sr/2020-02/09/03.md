---
title:  Stvaranje u drevnoj literaturi
date:   25/05/2020
---

Arheolozi su pronašli tekstove iz starog Egipta i sa Bliskog istoka koji sadrže drevne priče o stvaranju i potopu. To je navelo neke da se zapitaju da li je izveštaj iz 1. Mojsijeve zapravo pozajmljen iz tih kultura, ili je na neki način zavisio od njih. Da li je to zaista tako?

`Pročitajte tekst 1. Mojsijeva 1 – 2,4 a zatim ga uporedite sa odlomcima iz epa o Atrahazi: „Kad su bogovi umesto čoveka, obavljali posao i nosili terete, teret bogova bio je preveliki, posao pretežak, nevolja previše... ’Neka boginja majka donese potomstvo, i neka čovek nosi teret bogova!‘... Geštua, boga koji je posedovao razum, zaklali su na svom veću. Nintu je pomešao glinu sa njegovim telom i krvlju...“ – Stephanie Dalley, Myths from Mesopotamia: Creation, the Flood, Gil­gamesh, and Others (New York: Oxford University Press, 1989), pp. 9, 14, 15. Koje razlike zapažate? `


Mada postoje izvesne sličnosti između tih priča (na primer, prvi ljudi su načinjeni od gline), razlike su mnogo izraženije.

(1) U epu o Atrahazi čovek radi za bogove da bi oni mogli da se odmore. U 1. Mojsijevoj, Bog stvara zemlju i sve na njoj za ljudska bića koja su vrhunac stvaranja, a onda počiva zajedno s njima. U 1. Mojsijevoj, ljudi su smešteni u vrt i pozvani da održavaju vezu sa Bogom i vode računa o delima Njegovog stvaranja – koncept koji ne nalazimo u epu o Atrahazi.

(2) U epu o Atrahazi jedan manje važan bog je ubijen i njegova krv je pomešana s glinom da bi se stvorilo sedam muškaraca i žena. U 1. Mojsijevoj, prvog Adama je neposredno „načinio“ Bog, koji mu je udahnuo život, a žena je „načinjena“ kasnije da bude njegov „pomoćnik“. Bog nije stvorio Adama i Evu od krvi nekog zaklanog manjeg boga.

(3) Nema nikakve naznake sukoba ili nasilja u izveštaju iz 1. Mojsijeve, kao što to nalazimo u priči o Atrahazi.

Biblijski izveštaj na uzvišen način opisuje svemoćnog Boga koji je ljudima obezbedio dostojanstvo i svrhu u jednom savršenom svetu. Ta drastična razlika navela je naučnike na zaključak, da je tu ipak reč o veoma različitim izveštajima o stvaranju.

`Neki tvrde da su priče o stvaranju i potopu prenošene tokom vekova, ovlaš se oslanjajući na ono što se zaista dogodilo (otuda neke od sličnosti), ali su s vremenom izvitoperene. Za razliku od toga, Mojsije je, pod uticajem Svetog Duha, otkrio šta se zaista dogodilo. Zašto je to bolje objašnjenje za tih par sličnosti nego tvrdnja da je Mojsije pozajmljivao ideje iz paganskih priča?`
