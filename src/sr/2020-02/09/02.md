---
title:  "Ravna zemlja?"
date:   24/05/2020
---

Uglavnom se smatra da su ljudi u antičkom svetu verovali da je zemlja ravna ploča. Istina je, međutim, da je većina njih, iz raznih dobrih razloga, razumela da je zemlja okrugla. Ipak, i dan-danas ima onih koji tvrde da i sama Biblija zastupa učenje o ravnoj zemlji.

`Pročitajte Otkrivenje 7,1 i Otkrivenje 20,7.8. Kakav je kontekst ovih stihova? Što je još važnije, da li se u njima tvrdi da je zemlja ravna?`

Jovan, autor tih tekstova, iznoseći proročanstvo za poslednje vreme, opisuje četvoricu nebeskih anđela koji „stoje na četiri ugla zemlje, i drže četiri vjetra zemaljska“ (Otkrivenje 7,1). On tri puta ponavlja reč „četiri“ kako bi povezao te anđele sa četiri strane sveta.

Ukratko, on koristi slikovit jezik, kao što i mi danas činimo kad kažemo, na primer, da „sunce zalazi“, ili da se vetar „podiže sa istoka“. Insistiranje na doslovnom tumačenju tih proročkih tekstova, mada kontekst jasno ukazuje na prenosno značenje pojmova istok, zapad, sever i jug, značilo bi izvući ih iz konteksta i tvrditi da oni znače nešto što zapravo ne znače. Na kraju krajeva, kad je Isus rekao: „Jer od srca izlaze zle misli, ubistva, preljube, bludničenja, krađe, lažna svjedočanstva, hule na Boga“ (Matej 15,19), On nije govorio o ljudskoj fiziologiji, niti o doslovnom ljudskom srcu. Upotrebio je stilsku figuru da bi izneo jednu moralnu pouku.

`Pročitajte tekstove Jov 26,7-10 i Isaija 40,21.22. Šta nam oni govore o prirodi zemlje?`

U tekstu Jov 26,7 za zemlju se kaže da je obešena u prostoru: „On je razastro sjever nad prazninom, i Zemlju objesio ni na čem“. Zemlja je „krug“ ili sfera (Jov 26,10). Isaija 40,22 glasi: „On sjedi nad krugom zemaljskim, i njezini su mu stanovnici kao skakavci; On je razastro nebesa kao platno i razapeo ih kao šator za stan.“

`Stavite se u položaj nekoga ko je živeo pre više hiljada godina. Kakav dokaz biste imali da se zemlja kreće? Ili biste dokaze o tome da ona stoji nepomično smatrali mnogo uverljivijim? Ili, kakav biste dokaz našli da je ona ravna, ili okrugla?`
