---
title:  Pouka za učitelje
date:   29/05/2020
---

### Ključni tekstovi
O Jovu 26,7–10; 1. Mojsijeva 1–2; 1. Mojsijeva 5; 1. Mojsijeva 11; 1. Dnevnika 1,18–27; Matej 19,4.5; Jovan 1,1–3.

#### Prvi deo: opšti pregled

Dok je 1872. godine vršio istraživanje u podrumu Britanskog muzeja, Džordž Smit preveo je drevnu vavilonsku ploču na kojoj se spominjao Utnapištim, preživeli u potopu svetskih razmera, i Gilgameš koji je nastojao da od njega dobije tajnu o večnom životu. Novine širom sveta izveštavale su o zadivljujućem otkriću Epa o Gilgamešu i prvo spominjanje potopa izvan Pisma. Od tada, skolari su dokumentovali izveštaje o potopu iz kultura širom sveta. Izveštaji o stvaranju takođe su pronađeni. Pošto su ova nova arheološka otkrića u poslednjih 150 godina pronašla takav dokaz, nova pitanja su se javila o poreklu i odlikama biblijskih izveštaja o stvaranju i potopu. Da li je biblijski izveštaj iz 1. Mojsijeve od 1. do 11. poglavlja jednostavno pozajmljen sa drevnog Bliskog istoka? Da li sadrži mitske elemente zajedničke drugim izveštajima? Ukoliko se izveštaj iz 1. Mojsijeve na neki način oslanja na ranije izveštaje iz Mesopotamije i Egipta, kakve su istorijske i teološke implikacije? Kako objašnjavamo sličnosti i razlike koje pronalazimo u različitim izveštajima? Šta ovi izveštaji govore o pitanju kosmologije ili poreklu i strukturi univerzuma? Da li se i Biblija treba smatrati mitološkim tekstom poput onih iz Mesopotamije i Egipta? Ova i druga pitanja biće tema proučavanja u ovoj sedmici dok budemo istraživali Bibliju nasuprot njenom bliskoistočnom i egipatskom okruženju.

#### Drugi deo: komentar

**Ilustracija**

Galileo Galilej zaključio je da je Sunce središte solarnog sistema u kome se Zemlja i druge planete okreću oko Sunca (heliocentrični pogled na svet). Međutim, druge osobe u Katoličkoj crkvi učile su da je Zemlja centar univerzuma (geocentrični pogled na svet). To je dovelo do suđenja od strane Inkvizicije na kome je Galileo prisiljen da se odrekne svog stava i stavljen u kućni pritvor sve do smrti 1642. Njegov slučaj često je navođen kao primer u kome Biblija unazađuje nauku. Međutim, javlja se nekoliko pitanja. Da li je tumačenje crkve, na osnovu kog je Galileo osuđen, zaista proisteklo iz Biblije? Da li se Galileo suprotstavljao Bibliji u korist nauke? U stvari, Katolička crkva usvojila je kosmologiju koja se zasniva na filozofiji grčkog filozofa Aristotela i Ptolomejevoj matematici, koje je u to vreme pokušala da brani na osnovu Biblije. Galileo je odgovorio braneći svoje tumačenje takođe na osnovu Biblije. Prvo, on je tvrdio da je Bog Stvaralac i prirode i Biblije. Ukoliko se dobro shvate, one su u skladu. Drugo, Galileo je istakao da postoji mogućnost da su kasniji tumači u zabludi. Zatim je izjavio da je jezik korišćen u Bibliji prilagođen običnom čoveku i da ga ne treba uvek shvatiti na doslovan način. Konačno, borio se protiv stalnog doslovnog čitanja tvrdnje Isusa Navina da Sunce stoji nad Gavaonom (Isus Navin 10,12), u svetlosti vladajućeg ptolomejskog gledišta da se Zemlja nikad ne kreće i da stoji u središtu univerzuma, jer u tom slučaju dan bi bio kraći, ne duži (Ričard J. Blekvel [Richard J. Blackwell], Galileo, Bellarmine, and the Bible [South Bend, IN: Notre Dame University Press, 1991], str. 68.69) Danas nema sumnje čije tumačenje je bilo tačno. Međutim, Katoličkoj crkvi bilo je potrebno više od 350 godina da Galilea oslobode optužbe, što se dogodilo 1992. godine.

Pouka za nas je da tumači Biblije ne smeju čitati Bibliju kroz prizmu kosmologije drevnog Bliskog istoka, Egipta, Grčke ili poslednjih savremenih pogleda na svet. Kada postoje poteškoće u razumevanju, onda je važno da pažljivo razmotrimo kontekst, jezičke obrasce i značenje biblijskog teksta.

**Pismo**

Da li Biblija sadrži zastarelo gledište o kosmologiji? Vekovima su kritički skolari mislili da 1. poglavlje 1. Mojsijeve odražava ideje drevnih Vavilonjana. Prema tome, insistirali su da je izraz těhôm, „bezdan“ izveden iz imena Tiamat, boginje starog okeanskog sveta u epu Enuma Elish. Ep opisuje vavilonskog boga  Marduka koji je pogubio Tiamata u smrtnoj borbi. Danas se zna da je těhôm jednostavno izraz za veliku vodenu površinu koja je potpuno nemitska. U stvari, „nemoguće je zaključiti da je ’okean’ těhôm izveden iz reči Tiamat“. (Dejvid Tošio Tsumura [David Toshio Tsumura], “Genesis and Ancient Near Eastern Stories of Genesis and the Flood: An Introduction“, Studied Inscriptions From Before the Flood: Ancient Near Eastern, Literary, and Linguistic Approaches to Genesis 1-11, ed. Richard S. Hess, David Toshio Tsumura [Winona Lake, IN: Eisenbrauns, 1994], str. 31) Sugerisati da 1. Mojsijeva odražava pagansku borbu između bogova znači čitati u tekstu ono protiv čega se tekst zapravo bori. Opis pasivnog, nemoćnog i neorganizovanog stanja „bezdana“ u 1. Mojsijevoj 1,2. otkriva da je izraz nemitski po sadržaju i antimitski po svrsi.

Izraz rāqîa ponekad se prevodi kao „firmament“ („svod“), od reči firmamentum upotrebljenoj u Vulgati, latinskom prevodu Starog zaveta, koji daje lažan utisak da je nebeski svod čvrst metalni svod. Međutim, izraz rāqîa bolje je prevesti kao „nebo“, kao što vidimo u nekim prevodima sledećih tekstova: Psalam 19,2. i Danilo 12,3. Slično tome, da li kiša doslovno dolazi iz „ustava nebeskih“ („okna na nebu“, „ustava na visini“) (1. Mojsijeva 7,11; 1. Mojsijeva 8,2)? U drugim tekstovima, ječam (2. O carevima 7,1.2), nevolja i strahota (Isaija 24,18.19) ili blagoslovi (Malahija 3,10) potiču iz „ustava nebeskih“. Jasno je da ovi izrazi nisu doslovni i da služe kao metafore. Ukoliko se Biblija čita i tumači sopstvenim izrazima, obično nije teško uočiti i prepoznati takav jezik. Pokušaji da se u Pismu pronađe neka vrsta trospratnog univerzuma sa metalnim svodom koji ima okna na stubovima i podzemni svet zapravo je nastojanje da se doslovno tumači ono što nema doslovno značenje unutar konteksta ovih tekstova. U stvari, biblijski pisci namerno su se odvojili od takvih mitskih ideja koje su mešale carstvo bogova i ljudi. Ovu nameru možemo nazvati polemičkim pristupom mitovima drevnog Bliskog istoka i Egipta.

Stvaranje Rečju: „I reče Bog: Neka bude svjetlost. I bi svjetlost.“ (1. Mojsijeva 1,3) Ovaj oblik stvaranja je u direktnoj suprotnosti sa drevnim mitovima. U epu Enuma Eliš, Marduk stvara time što je na strašan način raspolovio Tiamata. U epu Atrahasiz, ljudski rod je stvoren od tela i krvi ubijenog boga i gline. U Egiptu, stvaranje čoveka je posledica samostvaranja ili emanacije od strane bogova. Međutim, u 1. Mojsijevoj nema nagoveštaja da se božanstvo nalazi u samom čoveku. Ljudi su drugačija bića od Boga.

Morska stvorenja. Petog dana stvaranja (1. Mojsijeva 1,20–23), Bog je stvorio „kitove velike“ ili „morske nemani“, kako se u novijim prevodima prevodi jevrejski izraz. U ugaritskim tekstovima, srodni izraz javlja se kao personifikovano čudovište, ili zmaj, koga je pobedila boginja Anat, bog stvoritelj. Međutim, Božje stvaranje ovih velikih vodenih stvorenja bez imalo napora, što je izraženo glagolom „stvoriti“, naglašava stvaranje bez napora i pruža nameran argument protiv mitske ideje stvaranja putem borbe ili bitke.

Sedmica. „I svrši Bog do sedmoga dana djela svoja, koja učini; i počinu u sedmi dan od svijeh djela svojih, koja učini.“ (1. Mojsijeva 2,2) U egipatskoj kosmologiji stvaranje nije okončano. Krug ponovnog stvaranja boga sunca Amona-Ra dešava se svakodnevno. Ovaj koncept života i smrti toliko je svojstven egipatskom načinu razmišljanja da se smrt smatra delom normalnog poretka stvaranja. Na pogrebnom papirusu 21. dinastije prikazana je krilata zmija uz natpis „smrt, veliki bog, koji je stvorio bogove i ljude“ – „personifikacija smrti kao boga stvoritelja i upečatlijivi vizuelni prikaz ideje da je smrt neophodna odlika stvorenog sveta“. (Erik Hornung, Conception of God in Ancient Egypt, [Ithica, NY: Cornell University Press, 1982], str. 81)

Uzvišena koncepcija izveštaja o stvaranju u 1. Mojsijevoj predstavlja, u svom središtu, transcedentnog Boga koji, kao vrhovni i jedinstveni Stvoritelj, stvara svet rečju. Središte sveg stvaranja je čovek, muškarac i žena. Kosmologija 1. Mojsijeve na najsveobuhvatniji način otkriva temelje na kojima počiva biblijska realnost ovoga sveta i biblijski pogled na svet. Prva Mojsijeva pruža celokupnu sliku koja određuje čitav prizvuk ostatka Pisma. Pismo može da govori o događajima poslednjih dana jer je Onaj koji je na početku sve stvorio još uvek vrhovni vladar nad svojim delim stvaranja (za dalje proučavanje videti: Gerhard F. Heizl i Majkl G. Hejzl [Gerhard F. Hasel, Michael G. Hasel], „The Unique Cosmology of Genesis 1 against Ancient Near Eastern and Egyptian Parallels“, The Genesis Creation Account and Its Reverberations in the Old Testament, ed. Gerald A. Klingbell [Berrien Springs, MI: Andrews University Press, 2015], str. 9-29)

#### Treći deo: primena u životu

U našoj kulturi danas preovladava ideja da je Biblija stara knjiga koja ima mali značaj kad je reč o glavnim pitanjima u dvadeset i prvom veku. Evolucijski pogled na svet potiče velikim delom iz mitske ideje da ne postoji jasna granica između ljudi, prirodnog sveta i božanskog sveta. Oni predstavljaju jedno. U hinduizmu mi evoluiramo putem reinkarnacije u novi oblik života kada umremo. Bog je u svemu i predstavlja sve. Prema hinduizmu ima 33 miliona bogova personifikovanih kroz prirodu. Ova misao doseže do drevnog Egipta gde je postojalo 22 hiljade bogova i gde su život i smrt smatrani delom velikog ciklusa života.

`1. Zašto je za nas hrišćane važno da shvatimo da smo stvoreni u savršenom, bezgrešnom stanju u vreme kada smrt nije postojala? Zašto je izbor, kako je opisano u 1. Mojsijevoj 3, važan? Kako je pogrešan izbor čoveka Adama ispravljen izborom Sina Čovečijeg, Isusa Hrista?`

`2. Kako teorija evolucije, koja govori o milionima godina smrti i umiranju jedne vrste za drugom, pruža nadu za budućnost? Ako je smrt uvek bila druga strana života u ovom univerzumu, da li je život ikada mogao da postoji bez smrti?`

`3. Kako se biblijsko učenje o životu i smrti potpuno razlikuje od učenja drugih glavnih svetskih religija? Na koji način Hristova fizička smrt i telesno vaskrsenje unose promene u svet? Zašto danas imate nadu u obećanja koja pronalazite u Pismu? `
