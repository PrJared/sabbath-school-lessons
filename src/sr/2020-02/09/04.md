---
title:  Prva Mojsijeva naspram paganizma
date:   26/05/2020
---

Daleko od toga da je zavisila od drevnih paganskih mitova o stvaranju, 1. Mojsijeva kao da je napisana na način koji opovrgava te mitove, i Boga kao Stvoritelja odvaja od njih.

`Pročitajte tekst 1. Mojsijeva 1,14-19. Kako su nebeska tela koja se javljaju četvrtog dana opisana i kakva je bila njihova uloga?`

Izrazi „sunce“ i „mesec“ su najverovatnije namerno izbegnuti, jer su njihovi nazivi na jevrejskom predstavljali imena (ili su bili usko vezani za imena) bogova sunca i meseca drevnog Egipta i Bliskog Istoka. Upotreba izraza „vidjelo veće“ i „vidjelo manje“ pokazuje da su oni stvoreni u posebnu svrhu – „da dijele dan i noć, da budu znaci vremenima i danima i godinama“ i da „obasjavaju zemlju“ (1. Mojsijeva 1,14.15). Odnosno, tekst veoma jasno pokazuje da sunce i mesec nisu bili bogovi već stvoreni objekti sa posebnom ulogom u prirodi, kao što ih uglavnom i danas shvatamo.

`Pročitajte 1. Mojsijeva 2,7.18-24. Kako je Bog bio blisko uključen u stvaranje Adama i Eve?`

Drevni bliskoistočni mitovi jednoglasno opisuju čovekovo stvaranje kao „naknadnu misao“, proizašlu iz pokušaja da se bogovi oslobode napornog rada. Toj mitskoj predstavi protivreči biblijska ideja da je čovek trebalo da vlada svetom kao Božji namesnik. Ništa u stvaranju ljudi nije bilo naknadna misao. Ako tekst išta poručuje, to je da su oni bili vrhunac stvaranja, što još jasnije pokazuje koliko se paganski i biblijski izveštaji zapravo oštro razlikuju.

Prva knjiga Mojsijeva, dakle, predstavlja korektiv mitova antičkog sveta. Mojsije je koristio izvesne pojmove i ideje nespojive sa paganskim shvatanjima. A činio je to jednostavno iznoseći biblijsko shvatanje realnosti, Božje uloge i svrhe Stvaranja.

`Pre više hiljada godina, biblijski izveštaj o stvaranju bio je u suprotnosti sa preovlađujućom kulturom. U današnje vreme, biblijski izveštaj o stvaranju u suprotnosti je sa preovlađujućom kulturom. Zašto to ne bi trebalo da nas čudi?`
