---
title:  Stvaranje i vreme
date:   27/05/2020
---

`Pročitajte 5. i 11. poglavlje 1. Mojsijeve. Kako Biblija prati istoriju čovečanstva od Adama do Noja i od Noja do Avrama? `

Postoji jedan element koji ove genealogije čini jedinstvenim u Bibliji – one sadrže element vremena, zbog čega ih neki naučnici ispravno nazivaju „hronologijama“. One sadrže jedan mehanizam uzajamno uklopljenih podataka o poreklu, povezanih sa vremenskim razdobljima, tako da „požive ’prva osoba’ x godina i dobi ’drugu osobu’. A po rođenju ’druge osobe’, požive ’prva osoba’ y godina, rađajući druge sinove i kćeri“. U 5. poglavlju 1. Mojsijeve toj formuli se dodaje još i izraz: „Tako požive ’prva osoba’ svega z godina“. Takav sistem uzajamnog uklapanja sprečavao je da neke generacije budu izostavljene ili pridodate. Peto i jedanaesto poglavlje 1. Mojsijeve sadrže neisprekidanu liniju potomaka, što je potkrepljeno genealogijom iz 1. Dnevnika 1,18-27, u kojoj nema dodatih niti izostavljenih generacija. Na taj način Biblija tumači samu sebe.

Skoro 2.000 godina, jevrejski i hrišćanski komentatori smatrali su te tekstove istorijski zasnovanim i preciznim načinom za određivanje datuma Potopa i starosti zemlje, bar od sedmice Stvaranja kako je opisana u 1. i 2. poglavlju 1. Mojsijeve.

U poslednjim decenijama, međutim, bilo je pokušaja da se 5. i 11. poglavlje 1. Mojsijeve nanovo tumači, kako bi se prilagodilo dužim vremenskim periodima, na koje, kako se smatra (od strane pogrešivih ljudskih bića), neki arheološki i istorijski podaci ukazuju. To pokreće ozbiljna pitanja u vezi sa pouzdanošću biblijskih zapisa.

Ali ako razumemo Božji pojam vremena i njegovog odvijanja kroz istoriju, moramo priznati da su ta dva poglavlja „istorijski i teološki utemeljena, povezujući Adama sa ostatkom čovečanstva i Boga sa čovekom unutar vremena i prostora. Peto poglavlje 1. Mojsijeve i deo 11. poglavlja, od 10. do 26. stiha, pružaju vremenski okvir i generacijski lanac koji povezuje Božji narod sa čovekom koga je Bog načinio na vrhuncu tog sedmodnevnog događanja tokom kojeg je stvorena ova planeta.“ – Gerhard F. Hasel, „The Meaning of the Chronogenealogies of Genesis 5 and 11“, Origins 7/2 [1980], p. 69.

`Premda se u Starom zavetu nalaze iz važnih i valjanih razloga, na šta bi trebalo da obratimo pažnju kad govorimo o takvim tekstovima, prema onome što Pavle kaže u 1. Timotiju 1,4 i Titu 3,9? `
