---
title:  Biblija kao proročanstvo
date:   31/03/2020
---

Biblija je jedinstvena među drugim poznatim religijskim delima po tome što se čak 30 procenata njenog sadržaja sastoji od proročanstava i proročke literature. Spoj proročanstava i njihovog tačnog ispunjenja u vremenu je glavna odlika biblijskog pogleda na svet, jer Bog koji deluje u istoriji poznaje budućnost i otkriva je svojim prorocima (Amos 3,7). Biblija nije samo živa Reč i istorijska Reč – ona je i proročka Reč.

**Na koji način sledeći tekstovi otkrivaju pojedinosti o dolazećem Mesiji?**

`1. Mojsijeva 49,8-12`

`Psalmi 22,12-18`

`Isaija 53,3-7`

`Danilo 9,2-27`

`Mihej 5,2`

`Malahija 3,1`

`Zaharija 9,9`

Postoji bar šezdeset pet direktnih proročanstava o Mesiji u Starom zavetu, a još mnogo više ako dodamo i tipologiju (učenje da su pojedini rituali, kao što je prinošenje žrtava, predstavljali mini-proročanstva o Isusu). Ta proročanstva zalaze u najsitnije pojedinosti otkrivajući da „palica vladalačka neće se odvojiti od Jude“ (1. Mojsijeva 49,10), da će se On roditi u Vitlejemu u Judeji (Mihej 5,2), da će biti „prezren... i odbačen između ljudi“, da će biti bijen, lažno optužen, a da ipak neće otvoriti usta u svoju odbranu (Isaija 53,3-7), da će Mu ruke i noge biti probodene i da će Njegovu odeću deliti između sebe (Psalmi 22,12-18).

Činjenica da su se ta starozavetna proročanstva ispunila s takvom preciznošću u Isusovom životu, kao i prilikom Njegove smrti i vaskrsenja, svedoči o njihovom božanskom nadahnuću i otkrivenju. To takođe ukazuje da je Isus bio Onaj za koga se predstavljao, kao što su i drugi tvrdili za Njega. Isus se držao starih proroka, navodeći proročanstva vezana za Njegovu smrt i vaskrsenje (Luka 9,21.22; Matej 17,22.23), pad Jerusalima (Matej 24,1.2) i Njegov drugi dolazak (Jovan 14,1-3). Dakle, Biblija je predvidela Njegovo utelovljenje, smrt i vaskrsenje, a ostvarenje tih događaja zauzvrat potvrđuje njenu pouzdanost.

`Kojih sve razloga možete da se setite da biste verovali u Isusa i Njegovu smrt za nas? Govorite o tome u subotu u svom razredu, i postavite pitanje: Zašto su ti dokazi tako ubedljivi?`
