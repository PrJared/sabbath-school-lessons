---
title:  Biblija kao istorija
date:   01/04/2020
---

Biblija je jedinstvena kad se uporedi sa ostalim „svetim“ knjigama jer se zasniva na istoriji. To znači da ona ne sadrži samo filozofska razmišljanja nekog ljudskog bića (kao što su Konfučije ili Buda), već beleži Božja dela u istoriji koja vode ka određenom cilju. Što se Biblije tiče, ti ciljevi su: 1) obećanje o Mesiji, i 2) Isusov drugi dolazak. Takvo progresivno shvatanje istorije specifično je za judeo-hrišćansku veru, za razliku od cikličnog shvatanja karakterističnog za mnoge druge svetske religije, od drevnog Egipta do modernih istočnjačkih religija.

`Pročitajte 1. Korinćanima 15,3-5.51-55; Rimljanima 8,11 i 1. Solunjanima 4,14. Čemu nas ti tekstovi uče kada je reč ne samo o Hristovom vaskrsenju kao istorijskoj činjenici, već i značaju koji to ima za nas lično? `

Ono o čemu svedoče četiri Evanđelja i Pavlovi spisi jeste da je Isus umro, bio sahranjen, da je u telu ustao iz mrtvih i pokazao se pred različitim ljudima. To je potvrđeno od strane očevidaca koji su Ga položili u grob, a kasnije zatekli taj grob prazan. Svedoci su dodirivali Isusa i On je jeo s njima. Marija Magdalena, Marija (Isusova majka) i druge žene videle su Ga kao vaskrslog Hrista. Neki učenici su razgovarali s Njim na putu za Emaus. Isus se pojavio pred svojim učenicima da bi im uputio Veliki evanđeoski nalog. Pavle piše da su naše propovedanje i naša vera „uzalud“ (1. Korinćanima 15,14) ako se to svedočenje Pisma odbacuje. Drugi prevodi kažu da je naša vera, u tom slučaju, „ništavna“ ili „beskorisna“. Učenici tvrde: „Zaista ustade Gospod“ (Luka 24,34). Grčki izraz ontos („zaista“) odnosi se na nešto što se stvarno dogodilo. On se prevodi rečima „stvarno“, „zacelo“, ili „uistinu“. Dakle, učenici svedoče: „Gospod je stvarno vaskrsao“ (Čarnić).

Hristos je takođe predstavljen i kao „novina“ (1. Korinćanima 15,20) od svih koji su umrli. Istorijska činjenica da je Hristos u telu ustao iz mrtvih i da je danas živ, predstavlja garanciju da će i oni koji veruju u Njega biti isto tako podignuti. Svi pravedni će „po Hristu oživljeti“ (1. Korinćanima 15,22). Izraz koji je ovde upotrebljen podrazumeva jedan budući čin stvaranja, kada će oni „koji su Hristovi“ (SSP), odnosno oni koji Mu ostanu verni, ustati „o Njegovu dolasku“ (1. Korinćanima 15,23), „u posljednjoj trubi“ (1. Korinćanima 15,52).

`Zašto je obećanje o vaskrsenju od tako presudne važnosti za našu veru, pogotovo s obzirom na naše shvatanje da mrtvi spavaju. Zašto je, bez toga, naša vera zaista „uzalud“?`
