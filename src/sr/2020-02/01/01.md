---
title:  Jedinstvenost Biblije
date:   28/03/2020
---

### Tekstovi za proučavanje u toku sedmice
5 Mojsijeva 32,45-47; 1. Mojsijeva 49,8-12; Isaija 53,3-7; 1. Korinćanima 15,3-5.51-55; Rimljanima 12,2.

><p>Tekst za pamćenje</p>
>„Riječ je Tvoja žižak nozi mojoj, i vidjelo stazi mojoj“ (Psalmi 119,105).

Sastavljena od 66 knjiga, pisana u rasponu od preko 1.500 godina, na tri kontinenta (Azija, Afrika i Evropa), od strane četrdeset i više autora – Biblija je jedinstvena. Nema nijedne druge knjige, svete ili religiozne, koja je poput nje. A nije ni čudo. Na kraju krajeva, to je Božja Reč.

Ima više od 24.600 sačuvanih novozavetnih rukopisa iz prva četiri veka posle Hrista. S druge strane, od Platonovih originalnih rukopisa, postoji sedam, od Herodotovih osam, a od Homerove Ilijade nešto više od 263 preostala prepisa. Prema tome, imamo moćan dokaz u prilog verodostojnosti novozavetnog teksta.
Koliko se zna, Biblija je prva knjiga koja je prevođena, prva knjiga na Zapadu koja je izašla ispod štamparske prese, i prva knjiga koja je rasprostranjena na tako mnogo jezika da 95 procenata današnje svetske populacije može da je čita.

Biblija je takođe jedinstvena po svom sadržaju i poruci, usredsređenoj na Božja iskupiteljska dela u istoriji. Ta istorija se prepliće sa proroštvom, otkrivajući Božje planove u vezi sa budućnošću i Njegovim večnim carstvom. To je živa Božja Reč, jer je isti Božji Duh, kojim je Pismo nadahnuto (2. Timotiju 3,16.17), obećan i nama, današnjim vernicima, da nas uputi u svu istinu dok je proučavamo (Jovan 14,16.17; Jovan 15,26; Jovan 16,13).
