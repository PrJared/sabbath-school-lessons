---
title:  Živa Reč Božja
date:   29/03/2020
---

Najvažnije reči često su upravo poslednje reči koje osoba izgovori. Mojsije, pisac prvih pet utemeljiteljskih knjiga Biblije, neposredno pred smrt izgovara pred narodom pesmu (5. Mojsijeva 31,30 – 32,43).

`Pročitajte 5. Mojsijeva 32,45-47. Kako Mojsije opisuje Božju Reč i njenu silu u životu Jevreja na samom ulasku u Obećanu zemlju?`

Među poslednjim Mojsijevim rečima nalazi se snažna opomena. Upravivši srce naroda na reči koje im je Gospod progovorio preko njega, Mojsije je želeo da im naglasi da Bog i Njegova volja za njihov život treba uvek da im bude u središtu pažnje. Učeći svoju decu tim rečima, svaka generacija trebalo je da prenosi dalje Božji zavetni plan spasenja. Zapazite da nije trebalo sami da biraju reči, već da slušaju i drže „sve riječi ovoga zakona“ (5. Mojsijeva 32,46).

Na kraju ovozemaljske istorije, Bog će imati jedan narod koji će ostati veran čitavom Pismu, što znači da će držati zapovesti Božje i imati veru Isusovu (Otkrivenje 12,17). Taj narod će ostati veran učenjima Biblije, jer ona ne samo što obezbeđuju bogatiji život na zemlji, već i večni život u domu koji Isus priprema za nas (Jovan 14,1-3).

`Pročitajte Jovan 1,1-5.14; Jovan 14,6. Čemu nas ti tekstovi uče u vezi sa Isusom i večnim životom? Kako je Reč koja je postala telo povezana sa otkrivenjem i nadahnućem Pisma? `

Isus je središte i svrha čitavog Pisma. Njegov dolazak u telu kao Mesije bio je ispunjenje starozavetnih obećanja. Zato što je On živeo i umro, i zato što ponovo živi, mi imamo ne samo potvrdu Pisma, već nešto još bolje – veliko obećanje o večnom životu u jednom potpuno novom svetu.

`Ponovo pročitajte tekst 5. Mojsijeva 32,47. Na koji način ste i sami doživeli istinitost tvrdnje da poslušnost Pismu „nije prazna riječ“? Zašto vera u Boga i poslušnost Njegovoj Reči nikad nisu uzaludne?`
