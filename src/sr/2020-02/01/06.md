---
title:  Preobražavajuća sila Reči
date:   02/04/2020
---

`Pročitajte 2. O carevima 22,3-20. Šta je navelo cara Josiju da razdere svoju odeću? Kako je njegovo otkriće promenilo ne samo njega, već i ceo judejski narod?`

Godine 621. pre Hrista, kada je Josija imao oko 25 godina, Helkija, prvosveštenik, pronašao je „knjigu zakona“, što se moglo odnositi na prvih pet Mojsijevih knjiga, ili, konkretno, na 5. Mojsijevu. Tokom vladavine njegovog oca Amona, i njegovog veoma zlog dede Manasije, taj svitak je bio zagubljen usred klanjanja Vaalu, Astaroti i „svoj vojsci nebeskoj“ (2. O carevima 21,3-9). Pošto je čuo uslove zaveta, Josija je razderao svoju odeću, krajnje uznemiren, jer je shvatio koliko su se on i njegov narod udaljili od služenja pravom Bogu. Smesta je otpočeo reformu u celoj zemlji, obarajući visine i uništavajući kipove tuđih bogova. Kada je završio, u Judeji je preostalo samo jedno mesto za bogosluženje – Božji hram u Jerusalimu. Otkriće Božje Reči dovelo je do osvedočenja, pokajanja i sile za promenu. Ta promena je otpočela sa Josijom i proširila se na ostatak judejskog naroda.

`Na koji način nas Biblija uverava da poseduje silu da promeni naš život i pokaže nam put spasenja? Pročitajte Jovan 16,13, Jovan 17,17, Jevrejima 4,12, i Rimljanima 12,2.`

Jedno od najubedljivijih svedočanstava u vezi sa silom Biblije je promenjen ljudski život. Reč je ta koja zadire u suštinu ljudskog greha i pokvarenosti, otkrivajući pravu ljudsku prirodu i našu potrebu za Spasiteljem.

Jedna tako posebna knjiga kao što je Biblija, zasnovana na istoriji, prožeta proročanstvima i sposobna da preobrazi ljudski život, mora se i tumačiti na poseban način. Ne možemo je tumačiti kao svaku drugu knjigu, jer živu Božju Reč moramo razumeti u svetlosti živog Hrista koji je obećao da će poslati svog Duha da nas uputi „na svaku istinu“ (Jovan 16,13). Biblija, otuda, kao otkrivenje Božje istine, mora sadržavati sopstvene unutrašnje principe tumačenja. Te principe možemo pronaći kad proučavamo na koji način su biblijski pisci koristili Pismo i kako ih je ono vodilo u tumačenju sopstvenih poruka.
