---
title:  "Ko je pisao Bibliju i gde?"
date:   30/03/2020
---

Mnoštvo autora iz raznih mesta i različitog porekla pruža jedinstveno svedočanstvo o tome da Bog deluje tako što ljudima otkriva istoriju i saopštava poruku koja je kulturološki toliko raznolika koliko i publika kojoj je namenjena.

`Šta nam sledeći tekstovi govore o biblijskim piscima i njihovom poreklu? (2. Mojsijeva 2,10; Amos 7,14; Jeremija 1,1-6; Danilo 6,1-5, Matej 9,9; Filibljanima 3,3-6; Otkrivenje 1,9).`

Bibliju su pisali ljudi veoma različitog društvenog zaleđa i pod raznim okolnostima. Neki su pisali na dvoru, drugi u zatvoru, neki u izgnanstvu, a neki opet tokom svojih misionskih putovanja na kojima su širili evanđelje. Bili su to ljudi različitog obrazovanja i raznih zanimanja. Neki, kao Mojsije, bili su pripremani da vladaju, ili kao Danilo, da služe na visokim položajima. Drugi su bili obični pastiri. Neki su bili sasvim mladi, a drugi prilično stari. Ali, uprkos tim razlikama, svima je jedno bilo zajedničko – Bog ih je pozvao, a Sveti Duh nadahnuo da zapišu poruke za Božji narod, bez obzira kada i gde su živeli.

Neki od pisaca bili su i svedoci događaja o kojima izveštavaju. Drugi su pažljivo i lično ispitali događaje ili postojeća dokumenta (Isus Navin 10,13, Luka 1,1-3). Međutim, svi delovi Biblije su nadahnuti (2. Timotiju 3,16). Iz tog razloga Pavle piše: „Što se... napisa za našu se nauku napisa, da... utjehom Pisma nad imamo“ (Rimljanima 15,4). Bog koji je stvorio ljudski govor osposobljava odabrane pojedince da sopstvenim rečima izraze nadahnute misli na verodostojan i pouzdan način.

„Bogu je po volji da svetu saopštava svoje istine preko ljudskih bića, i On je lično, posredstvom Svetog Duha, pripremao ljude i osposobljavao ih da obavljaju Njegovo delo. On je vodio um u izboru onoga što treba reći i napisati. Blago je pohranjeno u zemljanim sudovima, ali ono ipak potiče sa neba.“ – Ellen G. White, Selected Messages, book 1, p. 26.

`Tako mnogo različitih pisaca, u tako mnogo različitih konteksta, a ipak svi otkrivaju istog Boga. Kako nam ta zadivljujuća istina pomaže da se uverimo u istinitost Božje Reči?`
