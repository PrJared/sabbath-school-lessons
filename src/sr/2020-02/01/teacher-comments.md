---
title:  Pouka za učitelje
date:   03/04/2020
---

### Ključni tekstovi
5 Mojsijeva 32,45–47; 1. Mojsijeva 49,8–12; Isaija 53,3–7; 1. Korinćanima 15,3–5.51–55; Rimljanima 12,2.

#### Prvi deo: opšti pregled

U svetu preopterećnom medijima, sve više smo obasuti idejama koje se međusobno nadmeću da pridobiju našu pažnju i obećavaju da će najnoviji trendovi voditi naš život. U ovakvom okruženju prekomerne stimulacije postalo je teško pronaći mirno vreme koje možemo provesti sa Božjom rečju. Pojedinci se čak mogu zapitati da li je Biblija i dalje relevantna u današnjem svetu u kome se sve brzo odvija. Treba da se podsetimo naloga: „Utolite i poznajte da sam Ja Bog“ (Psalam 46,10) da bismo shvatili da je Biblija još uvek Božji najveći dar koji otkriva Njegov plan otkupljenja. Ne postoji nijedna slična knjiga na svetu.

Mnogobrojni važni činioci čine Bibliju jedinstvenom u poređenju sa drugim verskim knjigama. Četiri elementa naročito se izdvajaju i u velikoj su suprotnosti sa filozofskim i ezoteričnim mislima Konfučija, Kurana i hinduističkih svetih spisa: 1) Biblija se sastoji od 30 posto proročanstava i proročke literature; 2) Biblija sadrži i istoriju, odnosno, govori o Bogu koji deluje u istoriji; 3) biblijski događaji su smešteni u prostornu dimeziju stvarnih geografskih mesta; 4) Biblija ima moć da preobrazi živote zato što se Bog obraća nama preko svoje žive reči. Da li je onda čudno što je vekovima nadahnjivala najveća muzička, umetnička i književna dela? Ove sedmice proučavaćemo o tome zašto je Biblija jedinstvena i neuporediva, čak i pored brzog rasta tehnologije i znanja u 21. veku.

#### Drugi deo: komentar

**Ilustracija**

Čuvene egipatske piramide uzdižu se iznad grada Kaira. Iskopavanja su otkrila da su izgrađene u vreme Starog carstva uz pomoć precizne tehnologije i graditeljskog znanja koje obuhvata matematiku i astronomiju, za koje se smatralo da nisu postojale pre Grka. Dok Ajfelova kula nije bila izgrađena u Parizu 1889. godine, Velika piramida hiljadama godina bila je najviša građevina na svetu. Arheolozi se i danas dive logistici i veličini ovog postignuća. Mojsije je došao u stari Egipat stotinama godina nakon što je Velika piramida podignuta i obrazovan je da postane budući car ovog najvećeg carstva. Ipak, „vjerom Mojsije, kad bi veliki, ne htjede da se naziva sin kćeri faraonove“ (Jevrejima 11,24).

**Pismo**

Poslednje reči koje je Mojsije uputio narodu koga je poveo u Obećanu zemlju glasile su: „Privijte srce svoje k svijem riječima koje vam ja danas zasvjedočavam, i kazujte ih sinovima svojim da bi držali sve riječi ovoga zakona i tvorili ih.“ (5. Mojsijeva 32,46). Privijte srce je izraz koji se koristi u Bibliji da opiše usvajanje i čuvanje Božje reči u srcu. Mojsije naglašava ovu misao kada kaže da deci posebno treba naložiti da slede Božja uputstva ili zakon. Ovaj zakon je važniji od svega drugog, jer je „život vaš“ (5. Mojsijeva 32,47).

Razgovarajte u razredu o tome kako se bore sa svim onim što odvlači njihovu pažnju i kako održavaju živu zajednicu sa Hristom kroz Njegovu reč. Zamolite članove razreda da procene koliko vremena troše na određene aktivnosti svakoga dana (na odgovaranje na mejlove, pisanje poruka, društvene mreže, televiziju, posao, porodicu, proučavanje). Zapazite da su te aktivnosti kojima posvećujemo najviše vremena često aktivnosti koje su nam najvažnije u životu. Kakve korake članovi vašeg razreda čine da bi svoje hrišćansko iskustvo preneli svojoj deci? Zašto je u vremenu u kome živimo to živo nasledstvo toliko važno?

**Pismo**

U Bibliji su zabeležena mnoga mesta na kojima se Bog otkrio. Među najčuvenijim mestima su planina Morija na kojoj je Avram trebalo da pogubi Isaka (1. Mojsijeva 22,2), grm koji gori na Horivu na gori Sinaj (2. Mojsijeva 3,1–4), Crveno more koga su Izrailjci prešli po suvom tlu (2. Mojsijeva 14,1–30), Kapernaum u kome su se dogodila mnoga Isusova čuda isceljenja. Ovaj obrazac uključivanja prostorne dimenzije u opisane događaje zapravo odvaja Bibliju od većine drugih svetih spisa (ceo Kuran, na primer, sadrži manje geografskih imena nego što možemo pronaći samo u 1. Mojsijevoj 1–20). Biblija upućuje na stotine gradova i zemalja, uključujući i određene planine, vodene površine, pustinje i divljine, oblasti i države. Postoje trenuci kada je geografija ključan element koji daje dodatno značenje i dimenziju određenom događaju.

Vitlejem je jedan od primera koji pokazuje kako je biblijska geografija važna za razumevanje biblijske istorije. Na jevrejskom jeziku Vitlejem znači „kuća hleba“. Ruta i Voz su se sreli i venčali upravo u Vitlejemu. U tom mestu su dobili sina i nadenuli mu ime Ovid, koji je imao sina po imenu Jesej. Jesej je postao Davidov otac, koji je kasnije osnovao dinastiju careva koji će stotinama godina vladati Jerusalimom, sve do uništenja Hrama (Ruta 4,13–17; Matej 1,5.6). Kada je Samuilo pošao da pomaže novog cara, došao je u Vitlejem gde ga je Bog uputio da pomaže Davida. Zatim, 700 godina pre Isusovog rođenja, tekst Mihej 5,2. predviđa da će se Mesija roditi u Vitlejemu, koji se nalazi u Judeji. Dakle, ne treba da nas iznenadi to što Bog čini da se Isus, „hleb života“ (Jovan 6,33–51), rađa u Vitlejemu, „kući hleba“. Začet od Svetog Duha u utrobi Marije, Isus donosi puninu jevanđelja svetu kojim će On jednoga dana zauvek vladati kao Car nad carevima.

Pitajte razred kakav još značajan uvid možemo steći iz razumevanja geografije i naziva mesta povezanih sa istorijskim događajima u Bibliji. Na primer, kakav je odnos vladao između Avramovog susreta sa Bogom na gori Moriji i Hristove smrti u istoj oblasti skoro dve hiljade godine kasnije?

**Ilustracija**

Hose je odrastao u siromašnom delu Detroita, u Mičigenu. U jedanaestoj godini već je bio deo lokalne bande u kojoj je bio veoma aktivan. Roditelji su bili zabrinuti pitajući se u kom pravcu ide njegov život. Jednog dana videli su reklamu za vegetarijansku školu kuvanja. Pošto je Hoseov otac bio kuvar u obližnjem restoranu, počeo je da pohađa školu sa svojom suprugom. Na jednom od sastanaka, najavljen je biblijski tečaj na koji je pošao Hose sa svojim sestrama. On do tada nije mnogo čuo o Bibliji. Posebno mu je bio zanimljiv izveštaj o Isusu Navinu i njegovom osvajanju Hanana pod Božjim vođstvom. Saznao je da je Bog moćan Bog koji može da pobedi neprijatelje svoga naroda. Želeći da sazna više, počeo je da čita Bibliju. Uskoro se priključio lokalnom klubu izviđača. Njegovi roditelji primetili su velike promene. Hoseov način govora se promenio. Način odevanja se promenio. Čak i način na koji je hodao se promenio. Šest meseci kasnije, Hose je izrazio želju da se krsti. Njegova porodica bila je zadivljena promenom u njegovom životu. Želeli su da dožive to što je Hose iskusio. Posle zajedničkog proučavanja Biblije sa pastorom, cela porodica se krstila jednog subotnog jutra. Sila Božje reči promenila je njihov život.

**Pismo**

Josija je imao 8 godina kada je postao judejski car. Biblija kaže da je njegov deda Manasija služio hananskim bogovima, baveći se spiritizmom i seksualnim razvratom, kao i astrologijom. Manasija je čak žrtvovao svoga sina. Odveo je narod u veliko otpadništvo jer ih „zavede Manasija, te činiše gore nego narodi, koje istrijebi Gospod ispred sinova Izrailjevijeh“ (2. O carevima 21,9). Na osnovu Josijinih gena i vaspitanja, mogli bismo očekivati da će Judeja biti osuđena na istu sudbinu koja ih je zadesila u vreme vladavine cara Manasije, ali umesto toga, Biblija kaže da Josija „činjaše što je pravo pred Gospodom, i hođaše svijem putem Davida oca svojega i ne odstupiše ni nadesno ni nalijevo“ (2. O carevima 22,2). Šta je unelo promenu? Pronalaženje i čitanje Božje reči, Josijino duboko pokajanje, njegovi postupci da vrati Izrailj ispravnoj službi Bogu. Iskopavanjima u Judeji, kojima je obuhvaćen taj vremenski period, otkriven je hram u Saradu sa dva oltara i uspravno postavljenim kamenovima u Svetinji nad svetinjama koji su predstavljali više od jednog božanstva. Ovaj Hram bio je uništen, što mnogi skolari pripisuju Josijinom radu. Zahvaljujući ovoj velikoj reformi, Bog je određeno vreme poštedeo Judeju i Jerusalim i odložio svoj sud u narednih 35 godina. Bog je obećao: „Nećeš očima svojim vidjeti zla koje ću pustiti na to mjesto.“ (2. O carevima 22,20) Nakon čitanja teksta 2. O carevima 21,2–9. upitajte razred kako ovaj opis Judeje podseća na izazove zla u današnjem svetu. Kako Pismo može da preobrazi naš život tako da i mi možemo izvojevati pobedu?

#### Treći deo: primena u životu

Biblija je Božja nadahnuta reč za sva vremena. Nije ograničena na određeno vreme ili kulturu u kojoj je pisana. Prema tome, i dalje ima silu da menja živote. Dok se pripremate za ovu lekciju u određenoj kulturi, razmišljajte o uticaju koji Biblija danas vrši u vašem delu sveta. Zamolite razred da podele svoja iskustva kada su bili preobraženi pod uticajem Božje reči i i kada su prepoznali njenu silu koja menja živote. Slede određene pitanja koja se odnose na ovu temu.   

`1. Kako nam biblijska proročanstva pružaju nadu za budućnost, čak i u okviru događaja poslednjih dana? Na koje nam načine ova proročanstva daju sigurnost u Božja obećanja i Njegovu sposobnost da ostvari svoje planove do kraja?`

`2. Podelite iskustvo iz svog života ili života svoga prijatelja koje svedoči o sili Božje reči koja menja život. Kako su se te promene dogodile i kako su drugi videli silu Svetoga Duha na delu?`

`3. Na koje načine možete biti stalni svedok Božje sile koja menja vašu porodicu, vaše susedstvo ili mesto u kome živite? Kako na uspešan način možete podeliti Božju reč izazivajući promenu i pripremajući druge da sretnu Isusa kada dođe? Ne zaboravite da smo mi Njegove ruke i noge i ono što iznosimo svojim delima i rečima odraziće se na to kako drugi sagledavaju Boga.`
