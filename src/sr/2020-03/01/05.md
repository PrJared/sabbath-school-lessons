---
title:  Vernost Hristovoj zapovesti
date:   01/07/2020
---

Odanost Hristu iziskuje posvećenost vršenju Njegove volje. Ona nužno podrazumeva poslušnost Njegovim zapovestima. Kao rezultat toga, srce počinje, uporedo s Njegovim srcem, da kuca za spasenje izgubljenih. Prioritet postaje ono čemu On daje prioritet.

`Pročitajte tekstove 1. Timotiju 2,3.4 i 2. Petrova 3,9. Šta nam ti tekstovi govore o Božjem srcu? Čemu On daje prioritet?`

Bog se sa žarom zauzima za spasenje ljudi. Njemu ništa nije važnije od toga. Njegova svesrdna želja je da se „svi“ spasu i „da dođu u poznanje istine“ (1. Timotiju 2,4). On „neće da ko pogine, nego svi da dođu u pokajanje“ (2. Petrova 3,9). U vezi s tim stihom, adventistički biblijski komentar ističe da je tu upotrebljena grčka reč boulomai, koja izražava „sklonost uma, kao nešto što se ’hoće’ ili ’želi’“.  Dalje u komentaru iznosi se pronicljivo zapažanje o rečci „nego“. Grčka reč za „nego“ je alla. Ona je ovde upotrebljena „da bi naglasila suprotnost između pogrešnog shvatanja Božje prirode – kao da bi On hteo da neki poginu, i istine da On u stvari želi da se svi spasu.“ – The SDA Bible Commentary, vol. 7, p. 615. Hristova zapovest upućena svakome od nas, da uzmemo učešća u Njegovoj misiji kao svedoci Njegove ljubavi, blagodati i istine, zapravo proizlazi iz Njegove želje da se celo čovečanstvo spase.

`Pročitajte stih Dela 13,47 i uporedite ga sa stihom Isaija 49,6. Na koga se taj tekst prvobitno odnosio? A kako ga apostol Pavle koristi?`

Ponekad starozavetna proročanstva imaju više od jedne primene. Ovde apostol Pavle uzima jedno proročanstvo koje se odnosilo najpre na Izrael, a u posebnom smislu na Mesiju (videti Isaija 41,8; Isaija 49,6 i Luka 2,32), i primenjuje ga na novozavetnu crkvu. Ako bi crkva zanemarila Hristovu zapovest ili umanjila njen značaj, promašila bi svrhu svog postojanja, i ne bi uspela da odgovori na svoj proročki poziv u svetu.

`U kakvoj opasnosti se može naći crkva, čak i lokalna crkva, ako postane toliko usmerena prema sebi da zaboravi koja je njena svrha na prvom mestu?`