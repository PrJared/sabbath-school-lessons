---
title:  Pružanje prilika za spasenje
date:   28/06/2020
---

Ljudima širom sveta Bog svakodnevno pruža prilike da Ga upoznaju. Posredstvom Svetog Duha, On deluje na njihovo srce. On se otkriva u lepoti i složenosti sveta prirode. Ogromno prostranstvo, sveopšti red i simetrija svemira govore o jednom večnom Bogu neograničene mudrosti i beskrajne sile. Putem svog proviđenja, On uređuje okolnosti u našem životu kako bi nas privukao sebi.  

Premda Bog otkriva sebe kroz osvedočenje od strane Duha, lepotu prirode i dela proviđenja, ipak, najjasnije otkrivenje Njegove ljubavi nalazimo u životu i službi Isusa Hrista. I zato, kada drugima govorimo o Isusu, mi im pružamo najbolju priliku za spasenje.

`Pročitajte stih Luka 19,10 i uporedite ga sa stihovima Jakov 5,19.20. Čemu nas Lukino evanđelje uči u vezi sa svrhom Hristovog dolaska na zemlju? Kako mi sarađujemo sa Hristom u Njegovom delu spasavanja izgubljenih?`

Prema apostolu Jakovu, „onaj koji obrati grješnika s krivog puta njegova /će/spasti dušu od smrti“ (Jakov 5,20). Rimljanima poslanica dodatno naglašava tu misao. U 1. i 2. poglavlju Rimljanima poslanice, vidimo da su i pagani koji posmatraju Božje otkrivenje u prirodi i Jevreji koji su primili Božje proročko otkrivenje putem Svetog pisma – podjednako izgubljeni bez Hrista.

Od 3. do 5. poglavlja Rimljanima poslanice, apostol otkriva da se spasenje dobija na osnovu blagodati isključivo verom. Od 6. do 8. poglavlja Rimljanima poslanice, navodi se da je blagodat koja opravdava svakog vernika istovremeno i blagodat koja posvećuje. U 10. poglavlju, apostol tvrdi: „Koji god prizove ime Gospodnje spašće se“ (Rimljanima 10,13), a onda ističe da niko ne može da ga prizove ukoliko ne veruje, a opet – ne može da veruje ako nije čuo, niti može da čuje ukoliko mu neko ne kaže (Rimljanima 10,14.15). Prema tome, mi smo karike u planu spasenja, preko kojih Bog doseže do izgubljenih  ljudi slavom i evanđeljem.  

`Mi ne svedočimo da bismo ljudima pružili jedinu, već najbolju priliku za spasenje. Kakva je, dakle, naša uloga u Božjem planu iskupljenja ljudskog roda? Razmislite i o sledećem: koliko ljudi je čulo evanđelje sa vaših usana?`