---
title:  "Kako da obradujemo Isusa?"
date:   29/06/2020
---

Da li vas je neko pitao: „Kako se danas osećate?“, „Da li vam je danas sve potaman?“ A šta ako biste vi Bogu postavili to pitanje: „Bože, kako se osećaš danas?“ Šta mislite, kakav biste odgovor dobili? Možda neki poput ovog: „Danas sam imao izuzetno težak dan. Suze su mi grunule pri pogledu na hiljade izbegličkih kampova sa decom koja plaču, smrzavaju se i gladuju. Prolazio sam ulicama prenaseljenih svetskih gradova i tugovao sa beskućnicima i siromasima. Srce mi se slama zbog izmučenih žena i dece koji se prodaju kao seksualno roblje. Prisustvovao sam ratnim pustošenjima, razornim posledicama prirodnih katastrofa i agoniji iscrpljujućih, smrtonosnih bolesti.“ Da li biste Mu tada uzvratili pitanjem: „Ali, Bože, postoji li išta što bi moglo da Te obraduje? Ima li ičega što donosi radost Tvom srcu? Postoji li nešto što bi Te navelo da zapevaš?”

`Pročitajte sledeće tekstove: Luka 15,6.7.9.10.22-24.32. Na koji način se svaka od tih priča završava i šta nam ti završeci govore o Bogu?`

Celo nebo se raduje kada se oni koji su izgubljeni pronađu. U svetu punom bolesti, nesreća i smrti, mi možemo doneti radost Božjem srcu prenoseći „dobru vest“ o spasenju drugima. Jedan od najjačih podsticaja za deljenje Hristove ljubavi je saznanje da svedočenje donosi radost Božjem srcu. Svaki put kad govorimo o Njegovoj ljubavi, celo nebo peva.  

`Pročitajte stih Sofonija 3,17. Kako naš Gospod reaguje kad prihvatimo Njegovu spasonosnu blagodat?`

Zamislite sledeći prizor: Kao rezultat vašeg svedočenja neki čovek ili žena ili dečak ili devojčica prihvata Isusa kao svog ličnog Spasitelja. Isus se raduje. Celim nebom se prolama zanosna pesma, a naš moćni Spasitelj se raduje tim osobama i peva. Šta može da vam donese veću nagradu, veće ispunjenje od saznanja da vaše svedočenje donosi radost Božjem srcu u ovom svetu tuge?