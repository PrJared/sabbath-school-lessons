---
title:  "Zašto da svedočimo?"
date:   27/06/2020
---

### Tekstovi za proučavanje u toku sedmice
Jakov 5,19.20; Luka 15,6; Sofonija 3,17; Jovan 7,37.38; 1. Timotiju 2,3.4; 2. Korinćanima 5,14.15.

> <p>Tekst za pamćenje</p>
> „Jer je ovo dobro i prijatno pred Spasiteljem našijem Bogom, koji hoće da se svi ljudi spasu, i da dođu u poznanje istine“ (1. Timotiju 2,3.4).

Bog duboko čezne da svi ljudi, na svakom mestu, odgovore na Njegovu ljubav, prihvate Njegovu blagodat i budu spaseni za Njegovo carstvo. Nema ničega što bi On želeo više od našeg spasenja. Njegova ljubav je bezgranična. Njegova milost je neizmerna. Njegovo saosećanje je beskrajno. Njegovo praštanje je neiscrpno. Njegova sila je beskonačna. Za razliku od paganskih bogova koji su zahtevali da im se prinose žrtve, naš Bog je sam prineo vrhunsku žrtvu. Koliko god mi želeli da budemo spaseni, Bog još više želi da nas spase. „Jer je ovo dobro i prijatno pred Spasiteljem našijem Bogom, koji hoće da se svi ljudi spasu, i da dođu u poznanje istine“ (1. Timotiju 2,3.4). Njegovo srce čezne za vašim i mojim spasenjem.

Svedočenje se u potpunosti tiče Isusa. Ono se svodi na priču o tome šta je On učinio da bi nas spasao, kako je promenio naš život, kako su veličanstvene istine Njegove Reči koje nam govore ko je On i otkrivaju lepotu Njegovog karaktera. Dakle – zašto da svedočimo? Zato što, jednom kad shvatimo ko je On, kada doživimo draž Njegove blagodati i snagu Njegove ljubavi, mi i ne možemo da ćutimo. I opet – zašto da svedočimo? Zato što, sarađujući s Njim, sudelujemo u Njegovoj radosti  dok posmatramo kako ljudi bivaju iskupljeni Njegovom blagodaću i preobraženi Njegovom ljubavlju.