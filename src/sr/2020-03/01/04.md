---
title:  Rast omogućen davanjem
date:   30/06/2020
---

Mrtvo more ima najmanju nadmorsku visinu na zemlji. Sa površinom vode na oko 430 i po metara ispod morskog nivoa, ono predstavlja najniže more na svetu. Reka Jordan izvire iz Galilejskog mora i vijuga kroz Jordansku dolinu do svog ušća u Mrtvo more.  

Topla, suva klima sa intenzivnom sunčevom svetlošću i pustinjskim uslovima, dovodi do toga da voda prilično brzo isparava. Budući da sadržaj soli i minerala u Mrtvom moru iznosi 33,7 procenata, malo toga može da preživi u njegovoj vodi. Tu nema riba ni biljaka, samo nekih mikroba i bakterija na dnu.  

Tako je i u našem hrišćanskom životu. Ako se Božja blagodat uliva u naš život, ali ne otiče ka drugima, mi postajemo ustajali i beživotni kao Mrtvo more. A to nije način na koji bi mi kao hrišćani trebalo da živimo.

`Pročitajte tekstove Jovan 7,37.38 i Luka 6,38. Nasuprot iskustvu koje podseća na Mrtvo more, do kakvih rezultata prirodno dolazi kad vernici primaju osvežavajuće mlazeve žive vode od Hrista?`

„Bog bi mogao da postigne svoj cilj spasavanja grešnika i bez naše pomoći, ali da bismo razvili karakter sličan Hristovom, moramo imati udela u Njegovom radu. Da bismo ušli u Njegovu radost – radost što vidimo duše otkupljene Njegovom žrtvom – moramo učestvovati u Njegovim naporima za njihovo otkupljenje.“ – Elen G. Vajt, Čežnja vekova, str. 142 (original)

„Oni koji žele da budu pobednici moraju se odreći sebe. A jedino čime se može ostvariti to veliko delo jeste snažna zainteresovanost za spasenje drugih.“ – Ellen G. White, Fundamentals of Christian Education, p. 207.

Mi rastemo kad drugima govorimo šta je Hristos učinio u našem životu. S obzirom na sve što smo primili od Hrista, šta bi osim grube sebičnosti moglo da nas spreči da sa drugima delimo ono što smo sami primili? U međuvremenu, ako ne govorimo o svojoj veri, naš duhovni život postaće ustajao kao Mrtvo more.

`Kakva su vaša iskustva kad je reč o svedočenju drugima, molitvama sa drugima, i služenju ptrebama drugih? Kako ta iskustva utiču na našu veru i hodanje sa Gospodom?`