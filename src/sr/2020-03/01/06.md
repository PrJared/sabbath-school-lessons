---
title:  Motivisani ljubavlju
date:   02/07/2020
---

Ove sedmice posvetili smo pažnju pronalaženju odgovora na pitanje: „Zašto da svedočimo?“ Tako smo otkrili da, dok govorimo o svojoj veri, doživljavamo radost saradnje sa Bogom u Njegovoj misiji za ovaj svet. Naše svedočenje o Njegovoj ljubavi pruža ljudima veću šansu za spasenje, jer im pomaže da jasnije sagledaju Njegovu blagodat i istinu.

U isto vreme, svedočenje je i jedan od Božjih metoda za duhovni rast. Propuštanje da govorimo o onome što je Hristos učinio za nas i da služimo drugima, guši autentičan duhovni život.  

Svedočenje nas dovodi u dodir sa srcem Onoga koji čezne da se celo čovečanstvo spase. To je odgovor poslušnosti na Njegovu zapovest. U današnjoj pouci ispitaćemo najvažniji od svih razloga za svedočenje.

`Pročitajte sledeće stihove: 2. Korinćanima 5,14.15.18-20. Šta je podstaklo Pavla da prođe kroz sva ta iskušenja, nevolje i teškoće radi evanđelja? Na koji način isti razlozi mogu i nas da podstaknu da služimo Hristu?`

Apostol Pavle je bio pokrenut ljubavlju. Ima stvari koje biste učinili zbog ljubavi i ni zbog čega drugog. Rečima „Ljubav Božija nagoni nas“ apostol je izrazio večnu istinu. Reč nagoni znači „podstiče, prisiljava, kontroliše ili visoko motiviše“. Hristova ljubav upravljala je Pavlovim postupcima i podsticala ga da svedoči. Neustrašiv i odlučan, on je govorio o planu spasenja širom mediteranskog sveta.  

„Ljubav mora da prebiva u srcu. Temeljan hrišćanin crpi motive za delovanje iz duboke i svesrdne ljubavi prema svom Učitelju. Kroz korenje njegove naklonosti prema Hristu struji nesebično interesovanje za njegovu braću.“ – Ellen G. White, The Adventist Home, p. 425.

Kad zaista shvatimo ogromnu žrtvu koju je Hristos prineo za nas, mi bivamo savladani Njegovom ljubavlju i prisiljeni da drugima govorimo o tome šta je On učinio za nas.

`Onaj koji je stvorio sve što postoji (galaksije, zvezde, čete anđela, čitav svemir i druge svetove) isti je Onaj koji je umro na krstu za nas. Kako da ta zapanjujuća istina ne pokrene u nama ljubav prema Bogu i želju da govorimo o toj ljubavi? `