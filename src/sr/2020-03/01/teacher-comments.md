---
title:  Pouka za učitelje
date:   03/07/2020
---

**Ključni tekst**: Luka 15,1–7.

### Središte proučavanja

Sofonija 3,17; Jovan 7,37; 1. Timotiju 2,3.4; 2. Korinćanima 5,14.15.

### Prvi deo: Opšti Pregled

Bog duboko u svom srcu gaji želju da se svi ljudi spasu i uđu u Njegovo carstvo. Ništa ne želi više od toga da svako od nas lično iskusi radost spasenja i da večno živi sa Njim. On je upotrebio sve nebeske sile da nas otkupi. Isus je došao na Zemlju da otkrije Očevu nemerljivu ljubav prema ljudskom rodu, da živi savršenim životom kakvim mi treba da živimo, da ponese osudu za naše grehe na krstu i umre smrću kakvom mi treba da umremo.

U Hristu vidimo kakav je Otac zaista. Isus razbija mit da nas Bog ne voli. Hiljadama godina ranije, Lucifer, Svetlonoša, pogrešno je predstavio Božji karakter. Isus je došao da to ispravi. Bog nije osvetoljubivi sudija ili gnevni tiranin. On je Otac pun ljubavi koji želi da sva Njegova deca što pre dođu u svoj dom.

Svedočenje je vezano za Boga. Ono predstavlja učestvovanje u Njegovoj misiji, deljenje Njegove ljubavi drugima. Ono otkriva u našem životu i govoru Njegov divan karakter. Dok svedočimo drugima, doživljavamo najveću radost u životu i postajemo sličniji Isusu. Služba izgladnjuje sebičnost do smrti. Što više širimo Božju ljubav, naša ljubav prema Njemu je sve veća.

### Drugi deo: Komentar

Da li ste ikada sebi postavili sledeće pitanje: „Zašto treba da govorim o svojoj veri? Zar Bog ne čini sve što može da spase ljude bez mog svedočenja? Da li svedočenje uopšte unosi ikakvu promenu u lično spasenje pojedinaca?“

Istina je da se Bog otkriva na različite načine. On nije ograničen samo na naše svedočenje. David izjavljuje: „Nebesa kazuju slavu Božiju, i djela ruku Njegovijeh glasi svod nebeski. Dan danu dokazuje, i noć noći javlja. Nema jezika, niti ima govora, gdje se ne bi čuo glas njihov.“ (Psalam 19,1–3) Dizajn, poredak i sklad univerzuma otkrivaju Boga Stvoritelja bezgranične mudrosti.

Delovanje Svetog Duha u srcu svakoga od nas stvara u nama želju da upoznamo Boga. Ova čežnja za večnošću u svakome od nas je snažan dokaz Božjeg postojanja. Naravno, tu su i ona neobična proviđenja koje svako od nas doživljava, koja nas podstiču da razmišljamo o stvarnosti Božjeg prisustva. Svaki put kada doživimo ljubav kada to ne zaslužujemo ili neočekivano delo ljubaznosti, mi na opipljiv način uviđamo otkrivenje Božjeg karaktera. Bog neprestano na mnoštvo načina nastoji da nas privuče k Sebi.

Ukoliko je to istina, čemu svedočenje? Zašto ne dopustimo Bogu da radi svoj posao? Zašto se ne povučemo i dozvolimo prirodi, kako David kaže, da obavi svoj zadatak objavljujući Božju slavu? Priroda nam upućuje pomešane poruke. Iako otkriva Božji beskonačan složeni dizajn, takođe može da otkrije uništenje i razaranje u obliku uragana, poplava, šumskih požara, tajfuna i drugih prirodnih katastrofa. Hiljade ljudi iznenada izgubi život. Šta to govori o Bogu i velikoj borbi između dobra i zla? Priroda predstavlja i dobro i zlo, ali ne otkriva razlog zašto postoje i dobro i zlo.

Ni proviđenja života ni naše sopstvene čežnje ne mogu pružiti zadovoljavajuće objašnjenje za postojanje dobra i zla. Istina je da u svakome od nas postoji čežnja za Bogom; ali je takođe istina da imamo grešnu, palu prirodu, i da smo stalno izloženi borbi. Možda znamo šta je ispravno, ali u sebi nemamo silu da učinimo ono što je ispravno. Slično tome, proviđenja u našem životu otkrivaju Boga koji se stara, ali mnogo toga se događa u našem životu što nas podseća da živimo u svetu dobra i zla. Prema tome, postavlja se pitanje: „Zašto postoji dobro i zlo u svetu?“ Kakvo je njihovo poreklo, i kakva je sudbina ljudskog roda? Ni priroda, ni proviđenja života, niti naša čežnja ne mogu na zadovoljavajući način odgovoriti na ovo pitanje kao što to može svedočenje drugima preko Božje reči.

Razlog zašto svedočimo nije da pružimo ljudima jedinu priliku za spasenje. Bog može da ih spase na mnoštvo načina bez naše pomoći. Razlog zašto svedočimo je dvostruk.

Prvo, svedočimo zato što se Hristova ljubav iz našeg srca preliva na druge i mi želimo da dobiju najbolju moguću priliku za spasenje. Najjasnije otkrivenje Božjeg karaktera nije u prirodi, proviđenjima života ili našim unutrašnjim čežnjama. Sve to jeste dokaz Božjeg postojanja, ali oni ne prikazuju jasno Njegov karakter pun ljubavi. Najjasnije otkrivenje Božjeg karaktera nalazimo u Hristovom životu onako kako je otkriveno u Pismu. Deljenje Božje reči sa drugima, otvaranje Pisma sa drugim ljudima, objašnjavanje uzvišenih biblijskih istina otkriva ko je On i pruža najbolju priliku svakoj osobi da upozna i shvati Njegovu ljubav i istinu. U kosmičkom sukobu između dobra i zla, Pismo predstavlja konačne odgovore na velika pitanja o životu.

Drugo, svedočimo zato što znamo da je svedočenje jedno od nebeskih načina kojim donosimo radost Božjem srcu i osposobljavamo se da duhovno rastemo. Što Ga više volimo, više ćemo širiti Njegovu ljubav. Što više delimo Njegovu ljubav, više ćemo Ga voleti. Dok delimo Božju reč sa drugima, mi bivamo sve više privučeni Njemu. Reč koja menja život ne samo da menja one sa kojima proučavamo Bibliju, već menja i nas dok proučavamo sa njima.

**Širenje Reči**

U petnaestom poglavlju Jevanđelja po Luki zabeležene su tri priče o Božjem srcu. Ove bezvremenske priče prikazuju Boga koji je revan u spasavanju izgubljenih. On je neumorni Pastir koji traži svoju izgubljenu ovcu dok je ne pronađe. On je žalosna žena koja na kolenima pretražuje svoj dom da bi pronašla dragoceni izgubljeni novčić koji pripada njenom mirazu. On je nestrpljivi Otac koji neprestano posmatra horizont očekujući da mu se vrati izgubljeni sin. U svakoj priči kada se pronađe ono što je izgubljeno, nastaje radost. Celo nebo se raduje kada ljudi i žene prihvate spasenje koje je Hristos rado pružio na krstu.

U priči o izgubljenoj ovci Isus daje četiri značajne pouke. Prvo, Božja ljubav traži izgubljene. Tekst Luka 15,4. kaže da pastir polazi u potragu za izgubljenom ovcom. Naš Bog je Bog koji traži. On neće dozvoliti da Njegova deca lako odu. On ih traži gde god da se nalaze. Kreće u potragu za njima sa neumornom ljubavlju. Druga pojedinost koju zapažamo u vezi sa ovim tekstom jeste da pastir traži ovcu sve dok je ne pronađe. Božja ljubav je postojana. On ne odustaje lako od nas. Ne možemo Ga umoriti. On nikada neće prekinuti svoju potragu. Ako bi pastir na Bliskom istoku u Isusovo vreme izgubio jednu od svojih ovaca, bilo je neophodno ili da se vrati stadu sa izgubljenom ovcom ili da se vrati sa njenim lešom da pokaže da je učinio sve što je mogao da je pronađe.

Svaka ovca je bila vredna pastiru. Tako je dobro poznavao stado da je odmah znao ukoliko je neka ovca nedostajala. Za Hrista, mi nismo gomila bezimenih ljudi, već pojedinci stvoreni po Njegovom obličju koje je otkupio svojom blagodaću.

Poslednja pouka u ovoj priči govori o tome da kada pastir pronađe izgubljenu ovcu, on uzvikuje od radosti: „Radujete se sa mnom, ja nađoh svoju ovcu izgubljenu.“ (Luka 15,6) Dobri Pastir traži svoju izgubljenu ovcu. Dobri Pastir istrajava dok ne pronađe svoju izgubljenu ovcu, i Dobri Pastir se raduje kada pronađe svoju izgubljenu ovcu. Bog nije Bog bez osećanja. On je Bog koji se ispunjava radošću kada pronađe ono što je izgubljeno.

U svetu razočarenja i žalosti, Hrista raduje kada sa Njim učestvujemo u zadobijanju duša. Kada naše srce kuca sa Božjim srcem i kada je naš um jedno sa Božjim, kada smo ujedinjeni u jedinstvenom zadatku svedočenja, Njegovo srce se ispunjava neizrecivom radošću.

**Ilustracija**

Da li ste ikada proveli sate tražeći odgovarajući poklon nekome koga volite?  Možda je u pitanju bio rođendan, godišnjica ili neka druga posebna prilika. Kada ste konačno pronašli poklon koji ste tražili, bili ste oduševljeni. Dar je odgovarao i osobi i događaju. Niste mogli da sačekate da ga poklonite posebnoj osobi. Kada je taj dan konačno došao, i ta osoba raspakovala poklon, on ili ona bili su presrećni. Ta osoba vas je zagrlila i rekla: „Mnogo ti hvala!“

Kome je ovaj poklon doneo veću radost? Vama ili onome kome ste ga poklonili? Naravno, oboje ste bili srećni, ali dobijamo posebnu satisfakciju kada nešto vredno poklonimo nekome. Nesebično davanje darova vezuje vas na jedinstveni način sa tom drugom osobom.

Kada delimo najdragoceniji dar od svih, Isusa Hrista, radost ispunjava naše srce. Duboko u sebi osećamo zadovoljstvo što smo uneli večnu promenu. Kada osoba kojoj smo govorili o Hristu prihvati istine Svetog pisma, stičemo prijatelja za večnost. Nema veće radosti od te. Elen Vajt to takođe tvrdi: „Duh nesebičnog rada za druge daje dubinu, postojanost i Hristovu lepotu karaktera i donosi mir i sreću onome koji ga poseduje.“ (Put Hristu, str. 80. original) Još uvek važi večna istina da „mnogo je blaženije davati negoli uzimati“ (Dela 20,35).

### TREĆI DEO: PRIMENA U ŽIVOTU

Setite se nekoga u vašoj sferi uticaja ko bi možda bio prijemčiv da sazna više o Isusu. To može biti sin ili ćerka, suprug ili supruga, kolega sa posla, sused ili prijatelj. Zamolite Boga da stvori priliku da povedete razgovor u duhovnom pravcu. Ne smatrajte da morate da stvorite priliku koja se sama ne ukazuje. Misija je Božija. Ne moramo nužno da stvaramo prilike; Bog to čini. Mi uviđamo prilike koje Bog stvara, stalno sarađujemo sa Njim i prolazimo kroz vrata koja otvara.

Kada osoba doživljava određene promene u životu, otvorenija je za duhovnu stvarnost. Ova osoba možda prolazi kroz teško vreme. Možda joj je dijagnostikovana ozbiljna bolest, možda je doživela raskid veze, suočila se sa krizom na poslu ili se suočava sa velikom odlukom. Svaka od ovih raskrsnica predstavlja priliku da damo lično svedočanstvo o Božjoj vernosti, da podelimo obećanje iz Božje reči ili da ponudimo da se kratko pomolimo za svog prijatelja. Ne zaboravite da zadobijamo svoje prijatelje za Hrista, ne svoje neprijatelje. Prvo stičemo prijatelje, onda stičemo prijatelje hrišćane, a onda prijatelje adventiste. Naš cilj je da stičemo prijatelje za Boga i da Mu dozvolimo da vodi naše prjatelje na putovanju otkrivanja dubljih istina iz Njegove reči.