---
title:  "Bog – Davalac svih dobrih darova"
date:   03/08/2020
---

Prema tekstovima Jakov 1,17; 1. Korinćanima 12,11.18 i Efescima 4,7.8, Bog je tvorac svih darova, i „svaki savršeni dar“ potiče od Njega. Prema tome, možemo biti sigurni da će nam On dati upravo one darove Svetog Duha koji najbolje odgovaraju našoj ličnosti, i da će na najbolji način upotrebiti naše veštine kako bismo služili Njegovom delu i proslavljali Njegovo ime.  

`Pročitajte stihove Marko 13,34 i 1. Korinćanima 12,11. Kome Bog daje duhovne darove?`

Biblija je jasna. Bog ima poseban zadatak za svakoga od nas kad je reč o propovedanju evanđelja  drugima. U Isusovoj paraboli o domaćinu koji odlazi od kuće i traži od svojih slugu da se staraju o njoj, vidimo da on svakom od njih daje određeni posao (Marko 13,34). Postoji određeni zadatak za svakog od nas ponaosob, a Bog svima daje duhovne darove da bi obavili to na šta su pozvani. Kad predamo svoj život Hristu i krštenjem postanemo članovi Njegovog tela – crkve, Sveti Duh nam dodeljuje darove da bismo mogli da služimo tom telu i svedočimo svetu.

Godine 1903, Elen Vajt je napisala pismo izvesnom čoveku kako bi ga ohrabrila da darove koje mu je Bog dao upotrebi u službi. „Svi smo mi članovi Božje porodice, svima su nam u većoj ili manjoj meri povereni Bogom dani talenti, za čiju se upotrebu smatramo odgovornima. Bilo da su naši darovi veliki ili mali, mi treba da ih upotrebimo u Božjoj službi, a i svima drugima treba da priznamo pravo da koriste darove koji su njima povereni.

Nikad ne bi trebalo da potcenimo ni najmanji fizički, intelektualni, niti duhovni kapital.“ – Letter 260, December 2, 1903.

`Pročitajte sledeće tekstove: Dela 10,36-38; Matej 3,16-18 i Dela 2,38-42. Čemu nas ti tekstovi uče u vezi sa obećanjem o primanju Svetog Duha prilikom krštenja?`

Baš kao što je Isus pomazan Svetim Duhom prilikom svog krštenja da bi bio spreman i u potpunosti osposobljen za svoju službu svetu, tako je i svakome od nas obećan Sveti Duh prilikom krštenja. Bog bi hteo da budemo sigurni u to da je On ispunio svoju Reč i dodelio nam duhovne darove kao blagoslov za Njegovu crkvu i ovaj svet.