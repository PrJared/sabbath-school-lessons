---
title:  "Različiti darovi – ujedinjeni u službi"
date:   02/08/2020
---

Da li ste ikad razmišljali o tome koliko su se učenici razlikovali jedni od drugih? Njihovo poreklo, ličnost, temperament i darovi bili su umnogome različiti. Međutim, to nije bila prepreka za crkvu. Naprotiv, u tome je bila njena snaga. Matej, sakupljač poreza, bio je precizan, tačan, pedantan. Za razliku od njega, Petar je često govorio prenagljeno, bio je pun entuzijazma, impulsivan, a imao je i prirodne osobine vođe. Jovan je bio nežnog srca, ali takođe veoma direktan. Andrija je umeo sa ljudima, bio je izuzetno svestan svog okruženja i osetljiv za potrebe drugih. Toma je po prirodi bio sklon preispitivanju i često je sumnjao. Svakog od ovih učenika, mada su imali različite ličnosti i darove, Bog je moćno upotrebio u svedočenju za Njega.

`Pročitajte 1. Korinćanima 12,12.13.18-22. Šta otkrivamo u ovim tekstovima kad je reč o potrebi za ljudima različitih sposobnosti u Hristovom telu – crkvi?`

Bog uživa u tome da poziva ljude različitog porekla, sa različitim talentima i sposobnostima, kako bi im dao darove za službu. Hristovo telo nije neka homogena grupa ljudi koji su međusobno slični. To nije neki kantri klub sa ljudima istog kulturnog zaleđa, koji razmišljaju na isti način. To je dinamičan pokret ljudi različitih talenata, ujedinjenih ljubavlju prema Hristu i Svetom pismu, koji su posvećeni tome da Njegovu ljubav i istinu objave svetu (Rimljanima 12,4; 1. Korinćanima 12,12). Članovi Hristovog tela imaju različite darove, ali svako od njih je dragocen, svako je od prevashodne važnosti za zdravo funkcionisanje Hristovog tela. Kao što oči, uši i nos imaju različite funkcije ali su neophodni za telo, tako su neophodni i svi darovi (1. Korinćanima 12,21.22).  

Ako pažljivo pogledamo ljudsko telo, vidimo da i najsitniji delovi imaju ključnu ulogu. Razmislite o svojim trepavicama. Šta ako ne bismo imali nešto tako naizgled beznačajno kao što su trepavice? Čestice prašine bi zamagljivale naš vid, a kao posledica toga, mogla bi nastati nepopravljiva oštećenja. Tako i član crkve koji je naizgled najmanje „značajan“ predstavlja ključni deo Hristovog tela i obdaren je Svetim Duhom. Kad u potpunosti posvetimo te darove Bogu, svako od nas može doprineti promeni od večnog značaja.

`Bez obzira koliko ste talentovani,  da li primećujete u čemu niste naročito dobri, dok drugi u crkvi jesu? Kako bi to moglo da vam pomogne da se držite svog odgovarajućeg mesta?`