---
title:  Pouka za učitelje
date:   07/08/2020
---

**Ključni tekst**: 1 Korinćanima 12,1–11.

### Središte proučavanja

1. Korinćanima 12,12–22; Rimljanima 12,3–8; Efescima 4,7–16.

### Prvi deo: Opšti Pregled

Lekcija za ovu sedmicu razmatra temu duhovnih darova u Bibliji. Mnogi hrišćani imaju praktična pitanja o darovima Duha: Šta su duhovni darovi? Da li se oni čuvaju samo za nekolicinu izuzetnih hrišćana? Da li su namenjeni svakom verniku? Kako otkrivam svoje duhovne darove? Šta je svrha ovih duhovnih darova?

Duhovni darovi su tesno povezani sa službom Svetog Duha. Razlog zašto ih Pismo naziva „duhovnim“ darovima je taj što su to darovi, sposobnosti ili talenti koje Sveti Duh daruje svakom verniku na slavu Božju. Duh nam ne daje duhovne darove da bismo sebe proslavili. Oni ne treba da se koriste za sebično isticanje samog sebe, da bismo pokazali koliko smo talentovani ili da bismo na sebe privukli pažnju. Kada se ispravno shvate, svi darovi darovani od strane Svetog Duha daju se iz dva osnovna razloga: da bismo negovali ili osnažili Hristovo telo i ispunili Hristovu misiju objavljivanja jevanđelja svetu.

Duhovni darovi daju se svakom verniku. Ovi darovi imaju različite uloge. U Hristu svi imaju jednaku vrednost, ali nemaju iste uloge ili iste darove. Raznolikost darova snaži crkvu i osposobljava njeno svedočenje svetu. Ove razlike predstavljaju snagu, ne slabost. Sveti Duh je taj koji bira koji dar da dodeli svakom verniku na temelju njegovog porekla, kulture i ličnosti, u svetlosti potreba crkvene zajednice. Sveti Duh najbolje zna koji darovi će zadovoljiti potrebe Hristove službe i doneti najveći blagoslov crkvi i svetu.

### Drugi deo: Komentar

Apostol započinje 1. Korinćanima 12. poglavlje sledećim rečima: „A za duhovne darove neću vam, braćo, zatajiti.“ Razlog zašto apostol Pavle temi duhovnih darova posvećuje celo 12. poglavlje u 1. Korinćanima, deo 12. poglavlja Rimljanima poslanice i veliki deo 4. poglavlja Efescima poslanice je taj što je ispravno razumevanje duhovnih darova od suštinskog značaja i za negovanje i za rast crkve.

Odgovorimo prvo na neka osnovna pitanja u vezi sa duhovnim darovima. Šta su duhovni darovi? Kako se razlikuju od prirodnih talenata? Ko prima duhovne darove? Koja je njihova svrha i zašto se daruju? Duhovni darovi su božanski date osobine koje Sveti Duh naročito daruje za izgradnju Hristovog tela i osposobljavanje vernika da budu uspešni svedoci u svetu. Duhovni darovi su kanali kroz koje teče naša služba za Hrista. Sa druge strane, nevernici mogu da imaju mnoge prirodne talente.

Naravno, sve naše sposobnosti, bilo da smo vernici ili ne, dolaze od Boga. Svaki talenat koji imamo potiče od Boga. Duhovni darovi, međutim, razlikuju se od prirodnih talenata na dva posebna načina. Razlikuju se od prirodnih talenata prvo po načinu na koji se koriste, i drugo po tome za šta se koriste. Pobuda za korišćenje prirodnih talenata može biti proslavljanje samog sebe. Podstrek za korišćenje duhovnih darova uvek je Božja slava. Prirodni talenti se često koriste da unaprede nečiji položaj u svetu. Duhovni darovi se nesebično koriste na blagoslov i širenje Božje crkve.

Duhovni darovi obećani su svakom ko posveti svoj život Hristu. Govoreći o duhovnim darovima, apostol Pavle izjavljuje: „A ovo sve čini jedan i taj isti Duh razdjeljujući po svojoj vlasti svakome kako hoće.“ (1. Korinćanima 12,11)

Kada predamo svoj život Isusu, Sveti Duh daruje darove za svedočenje i službu. Neobraćeni pojedinci možda imaju prirodne talente u određenim oblastima u životu. Kada se obrate, Sveti Duh često preusmerava ove prirodne talente, daje im novu svrhu na Božju slavu i unapređenje Hristovog dela. Takođe, postoje trenuci kada Sveti Duh daruje darove pojedincima koje nikada ranije nisu imali ili nisu mogli ni zamisliti da će ih ikada imati. Oni sada pronalaze ispunjenje u korišćenju svojih novootkrivenih darova u Hristovoj službi. Kao deo Hristovog tela, pronalaze radost u davanju svog doprinosa u izgradnji Hristove crkve i učestvovanju u Njegovoj misiji.

Prema tekstu iz 1. Korinćanima 12,11, Sveti Duh razdeljuje duhovne darove „svakome kako hoće“. Sveti Duh ne daje svakome isti dar, ali On deli darove svakom verniku. On ne zanemaruje nijednog vernika. Svaki vernik ima učešća u darovima Duha. Elen Vajt naglašava ovu važnu istinu. „Svakoj osobi se poverava neki naročiti dar ili talenat koji treba da se koristi za unapređenje Otkupiteljevog carstva.“ (Testimonies for the Church, 4. sveska, str. 618)

Naglasite da je svaki član vašeg razreda primio duhovni dar ili darove kroz službu Svetog Duha. Ako verujemo Božjoj reči, možemo se zahvaliti Bogu za darove koje nam je dao, pomoliti se da nam ih otkrije i kada to učini, upotrebimo ih na Njegovu slavu. Svet Duh ne daje darove odabranoj nekolicini dok druge, koji se čine manje talentovani, zanemaruje ili zaobilazi. Sveti Duh razdeljuje Božje darove svakome pojedinačno kako želi.

**Ilustracija**

**Sveti Duh bira darove**

Pretpostavimo da je rođendan vašeg prijatelja. Ko bira poklon koji ćete mu dati? Vi, naravno. Sećam se da sam kao dečak sastavljao svoju rođendansku listu, ali bi na kraju roditelji bili ti koji bi odabrali poklon za mene. Odluka koju su donosili uglavnom je bila mnogo bolja od odluke koju bih ja doneo. Bolje su znali šta bi me usrećilo nego što sam ja smatrao da će mi se svideti.

Sveti Duh zna koje darove da daruje svakom verniku kako bi Isusovo ime proslavio na najbolji mogući način u svom životu. „Sveti Duh razdeljuje svoje darove vernicima u skladu sa poznavanjem njihovih sposobnosti i potreba koje postoje u iskustvu svakog pojedinca. To nije samovoljna odluka, već odluka utemeljena na savršenom znanju i razumevanju.“ (The SDA Bible Commentary, 6. sveska, str. 772) Ovo treba da bude veliki izvor ohrabrenja svakome od nas. Imamo potpunu sigurnost ne samo da nam je Sveti Duh darovao darove, već da su to upravo oni darovi koji su nam potrebni da bismo na najuspešniji način svedočili za Hrista. Darovi koje imate su darovi koje je Sveti Duh smatrao najpotrebnijima za vaš duhovni rast i Hristovo delo.

**Različiti darovi najbolje doprinose Hristovom telu**

Iako je Crkva jedno telo, sastoji se od različitih vernika koji doprinose jednom cilju, otkrivanju Hrista svetu svojim svedočenjem. Pišući članovima crkve u Rimu, apostol Pavle kaže: „Tako smo mnogi jedno tijelo u Hristu, a po sebi smo udi jedan drugome. A imamo različite darove po blagodati koja nam je dana.“ (Rimljanima 12,5.6) Apostol proširuje ovu misao u tekstu 1. Korinćanima 12,12: „Jer kao što je tijelo jedno i ude ima mnoge, a svi udi jednoga tijela, premda su mnogi, jedno su tijelo: Tako i Hristos.“

Nekoliko pojedinosti je bitno naglasiti razredu dok sa njima razgovarate o analogiji  Hristovog tela. U ljudskom telu, svaki ud ima određenu ulogu. Nema neaktivnih udova. Svaki ud postavljen je u ljudsko telo da vrši određenu ulogu. Svako ima svoju jedinstvenu funkciju. Svaki ud ljudskog tela doprinosi sveukupnoj dobrobiti čitavog tela. Crkvi su potrebni aktivni članovi koji su posvećeni doprinošenju sveukupnom zdravlju crkve, Hristovom telu.

U 1. Korinćanima 12, Rimjanima 12, Efescima 4, Biblija navodi primere pojedinih darova koje Bog daje svojoj crkvi. Neki od tih darova su darovi vođstva poput apostola, proroka, učitelja, evanđelista i pastora koji vekovima vode Božju crkvu. Svrha ovih darova vođstva jeste da se omogući jedinstvo, da se neguje duhovni rast i osposobe članovi crkve za misiju. Ovi isti tekstovi takođe govore o darovima koji predstavljaju darove službe date svakom verniku. Neki od primera su gostoljubivost, velikodušnost, pomoć, milost, vera i isceljenje.

Mnogi od ovih darova su osobine obraćenog srca. Svi mi u svom svakodnevnom hodu sa Hristom treba da ukažemo gostoljubivost drugima. Svaki vernik je pozvan da bude velikodušan u svojim davanjima. Pomoć ili podrška drugima i milost su deo života svakog hrišćanina. Svi treba da tražimo načine da blagosiljamo i pokažemo Božju isceljujuću blagodat drugima. Ako su ove osobine prirodan odgovor obraćenog srca koji treba da se otkrije u životu vernika, zašto se smatraju duhovnim darovima koje Sveti Duh za neke ljude bira, a za neke ne?

Odgovor je jednostavan: iako su svi vernici pozvani da otkriju ljubazan, gostoljubiv duh u svom životu, nije svaki vernik pozvan na posebnu službu gostoljubivosti. Iako smo svi pozvani da budemo velikodušni, nismo svi pozvani na službu u kojoj velikodušnost postaje sredstvo službe za Hrista. Obraćenje donosi promene u našem životu. Mi čeznemo da otkrijemo osobine hristolikog života svakoga dana. Sveti Duh razvija i širi te osobine i, dok to čini, neke od ovih osobina postaju naš kanal službe u Hristovoj crkvi. Ponekad, On daruje potpuno nove osobine kao duhovne darove da bismo otkrili svoju najubedljiviju i najproduktivniju ulogu u telu Hristovom. Kao što apostol Pavle kaže, to „jedno drugome pomaže dobro po mjeri svakoga uda i čini da raste tijelo na popravljanje samoga sebe u ljubavi“ (Efescima 4,16).

### Treći deo: Primena u životu

Ako Sveti Duh daruje duhovne darove svim vernicima radi izgradnje Božje crkve i njenog svedočenja u svetu, kako možemo otkriti svoje duhovne darove? Slede neki jednostavni koraci koje možete podeliti sa svojim razredom. Pozovite članove razreda da:

1. Kažu Bogu da veruju da im je dao duhovne darove i zamole Ga da im otkrije koje darove im je razdelio. Pismo otkriva: „Svaki dobri dar i svaki poklon savršeni odozgo je, dolazi od Oca svjetlosti, u kojega nema promijenjivanja ni mijenjanja vidjela i mraka.“ (Jakov 1,17) Bog koji daje svoje dragocene darove svakome od nas otkriće ih preko svog Svetog Duha kada Ga zamolimo (videti: Luka 11,13).

2. Da se posavetuju sa uglednim duhovnim vođama o tome kako ih Bog vodi i koje su oblasti službe dostupne i slobodne za učešće.

3. Da počnu da koriste darove koje im Bog otkriva. Cilj darova koje Bog daje je služba. Kada počnemo da koristimo darove koje nam je dao, oni će se razvijati i naše sposobnosti rasti. Naši duhovni darovi ne dolaze u potpunosti razvijeni. Kada ih koristimo, oni se uvećavaju i postajemo uspešniji u svojoj službi. Kao što Elen Vajt snažno izjavljuje: „Onaj koji se bude potpuno predao Bogu, biće vođen božanskom rukom. On može biti priprost i naizgled bez darova; ipak, ukoliko srcem punim ljubavi i poverenja bude slušao svaki nagoveštaj Božje volje, njegove sposobnosti će se oplemeniti, očistiti, ojačati i njegove mogućnosti povećati.“ (Apostolska crkva – Hristovim tragom, str. 283. original)

Kada koristimo darove koje nam je Bog dao, pronaći ćemo radost, zadovoljstvo i uspeh u svojoj službi Hristu. Drugi će potvrditi našu nadarenost u određenoj oblasti i crkva će biti blagoslovena.