---
title:  Otkrivanje vaših darova
date:   05/08/2020
---

`Uporedite 1. Korinćanima 1,4-9 sa 2. Korinćanima 1,20-22. Šta nam ti tekstovi govore o Božjim obećanjima i posebno o duhovnim darovima pre drugog Hristovog dolaska?`

Bog obećava da će Njegova crkva ispoljavati sve darove Svetog Duha neposredno pred Gospodnji dolazak. A Njegova obećanja su pouzdana. On je svakome od nas dao Svetog Duha u srce da nas osvedoči i vodi ka razumevanju darova koje smo primili. Bog je taj koji daje darove i On je taj koji nam ih, preko Svetog Duha, otkriva.

`Pročitajte stihove Luka 11,13; Jakov 1,5 i Matej 7,7. Šta nas Bog poziva da radimo ako želimo da otkrijemo koje darove je dao svakome od nas?`

Mi primamo darove Duha kad se posvetimo Bogu i kad zatražimo da nam otkrije koje nam je darove dao. Kad se naše srce isprazni od veličanja sebe i naš prioritet postane da služimo Isusu, Njegov Duh će nam otkriti duhovne darove koje On ima za nas. „Tek kada su se učenici verom i molitvom potpuno pokorili Njegovom delovanju, dogodilo se izlivanje Svetoga Duha. Tada su dobra Neba u posebnom smislu bila poverena Hristovim sledbenicima... U Isusu Hristu darovi su već naši, ali njihovo stvarno dobijanje zavisi od našeg primanja Božjega Duha.“ – Elen G. Vajt, Pouke velikog Učitelja, str. 327 (original)

Duhovni darovi (videti 1. Korinćanima 12,4-6) su sposobnosti koje nam Bog daje da bismo mogli uspešno da Mu služimo. Različite službe su šire oblasti u okviru kojih možemo izraziti svoje darove, a određene aktivnosti su posebna događanja koja nam omogućavaju da upotrebimo svoje darove. Duhovni darovi ne dolaze potpuno razvijeni. Kada vam Sveti Duh otkrije neku oblast službe, molite se da vas On vodi ka posebnim evanđeoskim aktivnostima u kojima možete primeniti svoj dar.  

`Koji su vaši posebni darovi, i što je još važnije, kako ih možete poboljšati za Gospodnju službu?`