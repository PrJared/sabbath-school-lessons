---
title:  Svrha duhovnih darova
date:   04/08/2020
---

`Pročitajte 1. Korinćanima 12,7 i Efescima 4,11-16. Zašto Bog daje duhovne darove svakom verniku? Koja je svrha tih darova?`

Duhovni darovi su dati iz više razloga. Bog ih daje da bi podigao i osnažio svoju crkvu da dovrši Njegovo delo. Oni su osmišljeni tako da stvore jedinstvenu crkvu spremnu da obavi Njegovo delo u svetu. Biblijski pisci nam daju primer duhovnih darova koje Bog dodeljuje svojoj crkvi, kao što su darovi propovedanja, služenja, objavljivanja, poučavanja, ohrabrivanja i davanja. Biblija takođe govori o darovima gostoprimstva, samilosti, korisnosti, vedrine – da pomenemo samo neke. Za potpuniju listu, pročitajte Rimljanima 12 i 1. Korinćanima 12.

Možda se pitate kakva veza postoji između duhovnih darova i prirodnih talenata. Duhovni darovi su božanski darovane osobine koje Sveti Duh dodeljuje svakom verniku kako bi ga osposobio za naročitu službu u crkvi i svetu. Oni mogu da obuhvate i prirodne talente koji su posvećeni Svetim Duhom i upotrebljeni u službi za Hrista. Svi prirodni talenti su Bogom dani, ali ne koriste se svi u Hristovoj službi.

„Posebni darovi Duha nisu samo talanti spomenuti u ovoj priči. Njima su obuhvaćeni svi darovi i sve sposobnosti, bilo nasleđeni ili stečeni, telesni ili duhovni. Svi moraju biti upotrebljeni u Hristovoj službi. Kada postanemo Hristovi učenici, predajemo se Njemu sa svim što jesmo i što imamo. On nam vraća te darove, očišćene i oplemenjene, da bismo ih upotrebili Njemu na slavu, a našim bližnjima na blagoslov.“ – Elen G. Vajt, Pouke velikog Učitelja, str. 328 (original)

Bog je takođe obezbedio i posebne darove, kao što je dar proroštva i određenih službi u crkvi, uključujući službu pastora, starešina i učitelja, koji obučavaju druge unutar Hristovog tela, kako bi pripremili i osposobili svakog člana za službu (videti Efescima 4,11.12). Uloga celog crkvenog rukovodstva je da pomogne svim vernicima u otkrivanju njihovih duhovnih darova i da ih pouči kako da koriste te darove za nadogradnju Hristovog tela.  

`Koje prirodne talente vi posedujete, a koji, koliko god da su korisni u sekularnom okruženju, mogu takođe biti blagoslov i za crkvu?`