---
title:  Razvijanje naših darova
date:   06/08/2020
---

`Pročitajte parabolu o talantima u tekstu Matej 25,14-30. Koja je za vas najznačajnija misao u toj priči? Zašto je Bog pohvalio prvu dvojicu slugu, a trećeg osudio? Šta nam ta parabola govori o upotrebi naših talentata? Zapazite posebno stih Matej 25,29.`

Gospodar je podelio talante slugama – „svakome prema njegovoj moći“ (Matej 25,15). Svaki pojedinac je primio različit iznos. Jedan je primio pet talanata, drugi dva, a treći jedan. Svaki sluga je mogao da bira kako će uložiti ili upotrebiti talante koji su mu dati. Ključna misao ovde je da to što im je bilo dato nije njima pripadalo. Ti talanti su pripadali nekom drugom, ko ih je njima poverio.  

Gospodara nije zanimalo ko je dobio važnije, a ko manje važne talante. Nije Mu bilo bitno ni to ko je koliko talanata dobio. Ono što je Njega interesovalo bilo je šta je svaki od njih uradio sa onim što mu je dato.

Pavle je to ovako sročio u 2. Korinćanima 8,12: „Jer ako ima ko dobru volju, mio je po onome što ima, a ne po onome što nema.“ Za Boga nije toliko važno šta imate, već šta činite sa onim što imate.

Bog je pohvalio prvu dvojicu slugu zato što su bili verni u upotrebi svojih talanata. Njihovi talanti su se uvećavali upotrebom. „Zli“ sluga nije koristio talanat koji mu je gospodar dao, i on se nije uvećao. Večna istina je da „zakon službe postaje karika koja nas povezuje sa Bogom i našim bližnjima“. – Elen G. Vajt, Pouke velikog Učitelja, str. 326 (original). Neverni sluga je proćerdao priliku da služi i na kraju je izgubio i sposobnost da služi.

Kad koristimo darove koje nam je Bog dao na slavu Njegovog imena, oni će se uvećavati, širiti i rasti. Kako možete da otkrijete koje vam je darove Bog dao? Ponizno zatražite od Boga da vam otkrije u kojim bi oblastima službe On želeo da služite. A kada vas osvedoči, uključite se. Vaši darovi će se razvijati dok ih budete koristili, i vi ćete pronaći zadovoljstvo u Njegovoj službi.

`Razmislite o ovoj paraboli i primenite je na svoj život. Šta vam ona govori, ako vam uopšte nešto govori, o tome šta radite sa onim što vam je Bog dao? (Imajte na umu da je sve što posedujete takođe dar od Boga.)`