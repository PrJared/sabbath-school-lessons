---
title:  Za dalje proučavanje
date:   11/09/2020
---

Pročitajte tekst Marko 5,25-34.

„Začuđeno mnoštvo koje se tiskalo oko Isusa, nije prepoznalo nikakvo strujanje životne snage. Međutim, kada je bolesna žena ispružila ruku i dodirnula Ga, verujući da će ozdraviti, osetila je silu isceljenja. Tako je i u duhovnom životu. Govoriti površno o veri, moliti se bez duševne gladi i žive vere, ništa ne vredi. Formalna vera u Hrista, koja Ga prihvata samo kao Spasitelja sveta, ne može nikada doneti izlečenje duši. Vera koja spasava nije samo pristajanje razumom uz istinu... Nije dovoljno samo verovati o Hristu. Mi moramo verovati u Njega. Koristiće nam jedino vera koja Ga prihvata kao ličnog Spasitelja, koja usvaja Njegove zasluge kao svoje...

Naše priznanje Njegove vernosti je izabrano nebesko sredstvo za otkrivanje Hrista svetu. Mi treba da prepoznamo Njegovu blagodat onako kako su je obznanili sveti ljudi iz davnina. Ali ono što je najdelotvornije jeste svedočanstvo našeg ličnog iskustva. Mi smo Božji svedoci dok u sebi otkrivamo delovanje božanske sile. Svaki pojedinac ima život koji se izdvaja od svih drugih i iskustvo koje se bitno razlikuje od iskustava drugih. Bog želi da se naša hvala uzdiže k Njemu, obeležena našom osobenošću. Ovakva dragocena priznanja u hvalu slave Njegove blagodati, kada su poduprta hrišćanskim životom, imaju neodoljivu silu za spasenje duša.“ – Elen G. Vajt, Čežnja vekova, str. 347 orig.

**Za razgovor:**

`1. Koji su elementi ubedljivog svedočenja? Pročitajte Pavlovo svedočenje pred Agripom u tekstu Dela 26,1-23. Na čemu se ono zasnivalo?`

`2. Šta mislite, zašto naše lično svedočenje o tome šta je Hristos učinio za nas ostavlja tako jak utisak? Kako biste odgovorili ako vam neko ipak postavi pitanje: U redu, to je tvoje iskustvo, ali šta ako ja tako nešto nisam doživeo/doživela? Zašto bi tvoje iskustvo trebalo da me ubedi da sledim Isusa?`

`3. Šta bi trebalo da izbegavate kada iznosite svoje iskustvo pred nekim ko ne veruje?`

`4. Razmišljajte o pitanju sigurnosti spasenja. Zašto je to tako važan deo hrišćanskog iskustva? Kako možemo biti sigurni u svoje spasenje, a da ne budemo istovremeno suviše zadovoljni sobom?`