---
title:  Svedočenje sa ubeđenjem
date:   09/09/2020
---

`Pročitajte sledeće tekstove: 1. Jovanova 5,11-13; Jevrejima 10,19-22 i 1. Korinćanima 15,1.2. Kakva uverenja nam ti tekstovi pružaju u vezi sa večnim životom, što nam omogućava da o spasenju u Hristu svedočimo sa sigurnošću?`

Ako ne osećamo sigurnost u pogledu svog spasenja u Hristu, nećemo moći ni da je podelimo sa nekim drugim. Ne možemo da damo nešto što ni sami ne posedujemo. Ima savesnih hrišćana koji žive u stanju stalne nesigurnosti, pitajući se da li će ikada biti dovoljno dobri da bi bili spaseni. Međutim, kao što je mudri, stari propovednik jednom prilikom rekao: „Kad gledam u sebe, ne vidim kako bih mogao da budem spasen. Ali, kad pogledam u Isusa, ne vidim kako bih mogao da budem izgubljen.“ Gospodnje reči koje odzvanjaju vekovima, ulivaju nam sigurnost: „Pogledajte u Mene, i spašćete se svi krajevi zemaljski; jer sam Ja Bog, i nema drugoga“ (Isaija 45,22).

Gospod želi da se svako od nas raduje spasenju koje On tako besplatno nudi. Naš Bog čezne za tim da mi iskusimo šta znači biti oprav­dan Njegovom blagodaću i slobodan od osude koju donosi krivica za greh. Kao što Pavle kaže u Rimljanima poslanici: „Opravdavši se, dakle, vjerom, imamo mir s Bogom kroz Gospoda svojega Isusa Hrista“ (Rimljanima 5,1). On dodaje da možemo pronaći sigurnost u tome što „nikakva, dakle, sad nema osuđenja onima koji su u Hristu Isusu“ (Rimljanima 8,1). Apostol Jovan potvrđuje: „Ko ima Sina Božijega ima život; ko nema Sina Božijega nema života“ (1. Jovanova 5,12).

Ako smo verom prihvatili Hrista, i ako On, posredstvom Duha, prebiva u našem srcu, dar večnog života nam pripada već danas. To ipak ne znači da Božju blagodat i spasenje u Hristu koje smo jednom doživeli, ne možemo više nikada da izgubimo (2. Petrova 2,18-22; Jevrejima 3,6; Otkrivenje 3,5). Mi još uvek imamo slobodu izbora i možemo odlučiti da se udaljimo od Gospoda. Ali kada doživimo Njegovu ljubav i shvatimo dubinu Njegove žrtve, ne bi trebalo ikada više da izaberemo da odemo od Onoga koji nas toliko voli. Umesto toga, trebalo bi iz dana u dan da tražimo priliku da sa drugima podelimo blagodat koja nam je data u Isusu.

`Imate li sigurnost u pogledu spasenja u Isusu? Ako imate, na čemu je zasnivate? Zašto imate tu sigurnost? Gde je pronalazite? S druge strane, ako niste sigurni, šta je uzrok tome? Kako možete pronaći tu sigurnost?`