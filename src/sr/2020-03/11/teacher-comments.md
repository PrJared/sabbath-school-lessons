---
title:  Pouka za učitelje
date:   11/09/2020
---

**Ključni tekst**: 1 Jovanova 5,11–13.

### Središte proučavanja

1 Jovanova 5,1–3; Efescima 2,1–8; Marko 5,15–19; Jevrejima 10,19–22.

### Prvi deo: Opšti Pregled

Sila novozavetnog svedočenja je sila ličnog svedočanstva. Vernici iz prvog veka iz iskustva su širili vest o Hristu koga su poznavali. Prividni hrišćani, ako postoji takav izraz, nikada neće promeniti svet. Kada Hristos boravi u našem srcu kroz delovanje Svetog Duha, naš život se menja.

Svedočenje je težak zadatak ukoliko je samo dužnost ili verska obaveza. Ono predstavlja radost ako izvire iz srca ispunjenog ljubavlju prema Hristu koji nas je otkupio. Kada smo zaljubljeni, uživamo da pričamo o toj osobi koju volimo. Ono što je tačno kad je ljudska ljubav u pitanju, sigurno je tačno i kada je reč o božanskoj ljubavi. Sila novozavetnog svedočenja bila je upravo to – vernici su spontano širili vest o Hristu koga vole. Svedočenje nije bilo legalistički zahtev, već odgovor srca na Hristovu žrtvu na krstu.

U pouci za ovu sedmicu, ponovo ćemo otkriti koliko su snažna naša lična svedočanstva u pridobijanju drugih za Hrista. Preobražavajuća sila našeg ličnog svedočanstva ne zasniva se na tome koliko smo loši nekada bili ili koliko smo sada dobri. Tiče se Hrista koji je došao na ovaj svet proklet grehom da izvrši spasonosnu misiju ljubavi kako bi nas otkupio. Sa sigurnošću možemo da svedočimo, ne zbog toga ko smo, već zbog toga ko je On.

### Drugi deo: Komentar

U Efescima 2, apostol Pavle opisuje promenu koja se događa kada osoba prihvati Hrista. On izjavljuje da „nekad hodiste po vijeku ovoga svijeta“ (Efescima 2,2). „Mi svi življesmo negda po željama tijela svojega, čineći volju tijela i pomisli, i bijasmo rođena djeca gnjeva“ (Efescima 2,3). Izraz „deca gnjeva“ jednostavno znači da smo, po svojoj prirodi, grešnici koji zaslužuju Božji sud ili gnev. Prorok Jeremija kaže da „srce je prijevarno više svega i opako“ (Jeremija 17,9). Isaija dodaje da je čak i naša takozvana pravda kao „nečista haljina“ (Isaija 64,6). Razlog zašto je naša pravda opisana kao prljava haljina je zato što potiče iz srca ukaljanog grehom. Bez Hrista, mi smo beznadežno izgubljeni, u ropstvu svoje grešne prirode.

Pavle nastavlja svoju diskusiju o planu spasenja izjavljujući da nas „Bog, koji je bogat u milosti... oživlje s Hristom... i s Njim vaskrse i posadi na nebesima“ (Efescima 2,4–6). Spasio nas je svojom blagodaću, ne zbog naših pravednih dela (Efescima 2,8). Sve je rezultat blagodati. Svojom blagodaću On nas oslobađa krivice greha i izbavlja nas iz ruku greha. Svojom blagodaću spasava nas od kazne za greh i oslobađa od sile greha. Spasenje blagodaću oslobađa nas od osude greha i ropstva ili vladavine greha. Mi koji smo nekada bili mrtvi u prestupima i gresima, sada smo živi u Hristu. Izraz koji se u Efescima 2,5. koristi za „oživlje“ znači ponovno rođenje. U Hristu, kao da smo ponovo rođeni, kao da počinjemo iznova sa novim identitetom u Hristu, novim početkom u Hristu, novom silom u Hristu. Sa ovim novim hodom u Hristu, mi smo „Njegovo djelo, sazdani u Hristu Isusu za djela dobra, koja Bog naprijed pripravi da u njima hodimo“ (Efescima 2,10). Grčka reč za „djelo“ je poiema. Od nje potiče reč „poema“. Kada nas Hristos ponovo stvara na slavu svoga imena, On piše poemu našeg života kroz dobra dela koja nas Sveti Duh osposobljava da činimo pred celim univerzumom.

*Blagodat za sve*

Sledi neverovatno dobra vest. Božja blagodat nije dostupna samo izabranoj nekolicini. Apostol Pavle jasno kaže da je besplatno data svima. On tvrdi: „A sad u Hristu Isusu, vi koji ste negda bili daleko, blizu postadoste krvlju Hristovom. Jer je On mir naš, koji oboje sastavi ujedno, i razvali plot koji je rastavljao.“ (Efescima 2,13.14) Izraz „plot koji je rastavljao“ je značajan. Jevreji nisu dopuštali  nejevrejima da uđu u jevrejski hram. Tamo se nalazio kameni zid visok oko 1,5 metar sa 13 velikih kamenih ploča ispisanih i na grčkom i na latinskom, upozoravajući neznabošce ili strance da ukoliko stupe izvan ovog spoljašnjeg hramskog ograđenog prostora, to čine rizikujući svoj život.

Jevrejski istoričar Josif Flavije jasno govori o ovoj opomeni. „Postavljena je pregrada načinjena od kamena... Njena konstrukcija bila je veoma elegantna; na njoj su stajali stubovi, na podjednakoj međusobnoj udaljenosti, objavljujući zakon čistote, grčkim i rimskim slovima, da ’nijedan stranac ne sme da uđe u Svetilište’.“ (Archeological Bible [Grand Rapids, MI: Zondervan Publishers, 2005], str. 1917, navod iz Josifovog dela [Wars 5.5.2]). Neznabošci nisu imali pristup Božjem prisustvu u jevrejskom Svetilištu. Hristos je sve to promenio. Njegova blagodat omogućava direktan pristup Ocu. Svi koji verom primaju spasenje koje On tako besplatno nudi ući će u Njegovo večno carstvo.

Jevanđelje je namenjeno svima. Spasenje je namenjeno svima. Opraštanje, milost i blagodat namenjeni su svima. Novozavetni vernici shvatili su čudo Njegove blagodati i nisu mogli da ćute. Razumeli su sigurnost večnog života u Hristu. Smisao njihovog života bio je da prenesu vest o Njegovoj obilnoj blagodati. Kada mi shvatimo značaj Njegove blagodati, i naš smisao života biće da prenesemo tu vest.

*Blagodat nas menja*

Blagodat nas menja. Jakov i Jovan, ponekad poznati kao „sinovi groma“, bili su preobraženi blagodaću. Nikoga ne nazivate „sinom groma“ zato što ima blagu, pasivnu, smirenu narav. Jakov i Jovan bili su energični i lako su mogli postati nagli i nestrpljivi. Imali su izražen takmičarski duh i tražili su položaje u Hristovom novom carstvu. Hristova požrtvovana ljubav promenila je samu suštinu njihovog bića. Jakov je na kraju umro kao mučenik, a Jovan, koji je doživeo devedesete godine, nikada se nije umorio govoreći o ljubavi koja je promenila njegov život. Jedan pisac je rekao: „Jovan je pisao perom umočenim u ljubav.“ Jovan je bio promenjen ljubavlju i morao je da prenese tu vest. Apostol Pavle dodaje: „Jer ljubav Božija nagoni nas.“ (2. Korinćanima 5,14) Drugim rečima, Hristova ljubav nas podstiče, motiviše i nagoni da objavimo vest spasenja.

Elen Vajt to kaže na sledeći način: „Ljubav je nebeska osobina. Prirodno srce je ne može iznedriti. Ova nebeska biljka cveta samo tamo gde je Hristos vrhovni vladar. U životu u kome postoji ljubav, vlada sila i istina. Ljubav čini dobro, i ništa drugo do dobro. Oni koji imaju ljubav donose rod svetosti i na kraju večnog života.“ (The Youth’s Instructor, 13. januar 1898)

Širiti vest o Isusu znači širiti vest o tome kako Njegova blagodat deluje u našem životu. Svedočenje nije duhovni dar dat samo veoma malom broju ljudi. To je uloga svakog hrišćanina. Jednostavno recite šta je Hristos učinio za vas. Podelite sa drugima mir koji ste pronašli u Isusu. Recite im kako vam je Hristos dao svrhu u životu. Molite se za prilike da ljudima oko sebe kažete kakvu radost imate zato što sledite Isusa. Recite im kako ste prihvatili Njegova obećanja verom i uvideli da su istinita. Podelite sa drugima odgovore na vaše molitve ili biblijska obećanja koja su za vas značajna. Bićete iznenađeni kako će drugi reagovati na iskrenu veru.

U nekoj od prethodnih lekcija spomenuli smo ljude obuzete zlim duhovima. Samo zamislite silu njihovog svedočenja kada šire ono što je Hristos učinio za njih. Ko se može usprotiviti svedočanstvu koje je tako stvarno! Promenjeni životi su najmoćnije svedočanstvo. Ima ljudi koji će govoriti protiv onoga u šta verujete. Raspravljaće o vašim učenjima, ali malo ko će se protiviti svedočanstvu promenjenog života. Kao što Elen Vajt tako divno kaže: „Najjači dokaz u korist Jevanđelja je ljubazni hrišćanin pun ljubavi.“ (U potrazi za boljim životom, str. 470. original) Oni koji su skloni kritici ćutali su pred zadivljujućim promenama u životu ljudi obuzetih zlim duhovima. Kada Hristova ljubav teče kroz vaš život, drugi će biti pokrenuti da potraže Hrista koji vas je promenio i dao vam takav mir i radost.

*Hrišćanska sigurnost*

Ukoliko vam neko postavi pitanje: „Da li imate večni život?“, kako biste odgovorili? Da li bi vaš odgovor bio neodređen ili siguran? Da li biste rekli: „Nadam se“ ili „Voleo bih da znam“ ili „Nisam siguran“? Isus želi da budete sigurni u večni život. Apostol Jovan izjavljuje da „nam je Bog dao život vječni; i ovaj život vječni u Sinu je Njegovom“ (1. Jovanova 5,11). On zatim dodaje reči isuviše jasne da bi bile pogrešno shvaćene: „Ko ima Sina Božijega ima život; ko nema Sina Božijega nema života. Ovo pisah vama koji vjerujete u ime Sina Božijega, da znate da imate život vječni.“ (1. Jovanova 5,12.13) Dok god Isus Hristos živi u našem životu, dar večnog života je naš. On je život i u Njemu mi imamo život. To je ta sigurnost koja daje silu našem svedočenju. Naša sigurnost se ne temelji na našim dobrim delima ili našoj superiornoj pravednosti. Temelji se samo na Hristu koji živi u našem životu Svetim Duhom čineći dobra dela kroz nas.

### Treći deo: Primena u životu

Da li je moguće biti uspešan svedok za Hrista bez sigurnosti spasenja u svom životu? Pojedini adventistički hrišćani su zabrinuti u vezi sa prihvatanjem biblijskog učenja o sigurnosti spasenja zbog izjave Elen Vajt koja ukazuje da nikada ne treba da kažemo da smo spaseni (videti: Pouke Velikog Učitelja, str. 155. original) Pažljiva analiza ove izjave otkriva da je ona govorila u kontekstu „jednom spasen, zauvek spasen“. Govorila je o lažnoj sigurnosti samopouzdanja ili pogrešnoj ideji da kada dođem Hristu, nikada ne mogu da otpadnem i budem izgubljen. Ova doktrina lako može da dovede do samozadovoljstva u našem hrišćanskom životu i opravdanja našeg grešnog ponašanja. Božja blagodat nije „jeftina“. Ona menja naš život. U vezi sa sigurnošću spasenja u Isusu, Elen Vajt je bila jasna. Ona je rekla: „Svako od vas može da zna da ima živog Spasitelja, da je On vaš pomoćnik i Bog. Ne treba da kažete da ne znate da li ste spaseni. Da li verujete u Hrista kao ličnog Spasitelja? Ako verujete, onda se radujte.“ (General Conference Bulletin, 10. april 1901).

Ohrabrite članove razreda da podele zašto veruju da je sigurnost spasenja osnova za uspešno svedočenje. Neka članovi razreda pročitaju tekst 1. Jovanova 5,11–13. Razgovarajte o ovim stihovima u razredu. Gde se nalazi sigurnost večnog života?

Pročitajte sledeću izjavu i razgovarajte o njoj. „Kad se pogled jednom usmeri prema Njemu, život nalazi svoje središte... Dužnost postaje uživanje, a žrtva zadovoljstvo. Slaviti Hrista, postati sličan Njemu, raditi za Njega, to je najveća životna želja i najveća radost.“ (Elen Vajt, Vaspitanje, str. 297. original)