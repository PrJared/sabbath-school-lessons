---
title:  Preobražavajuća sila ličnog svedočenja
date:   07/09/2020
---

Jovan i Jakov, sinovi Zevedejevi, bili su poznati kao „Sinovi groma“ (Marko 3,17). Isus im je zapravo i dao taj nadimak. Kao ilustracija Jovanove sklonosti da gnevno odreaguje može da posluži događaj koji se odigrao dok su Isus i Njegovi učenici putovali kroz Samariju. Kada su pokušali da nađu mesto gde bi prenoćili, naišli su na odbijanje zbog predrasuda koje su Samarjani imali prema Jevrejima. Nije im bio odobren čak ni najskromniji smeštaj.

Jakov i Jovan su odmah pomislili da imaju rešenje za taj problem. „A kad vidješe učenici Njegovi Jakov i Jovan, rekoše: Gospode, hoćeš li da rečemo da oganj siđe s neba i da ih istrijebi kao i Ilija što učini?“ (Luka 9,54). Međutim, Isus je ukorio braću i svi su tiho napustili to selo. Jer, Isusov put je put ljubavi, a ne nasilja.  

U okruženju Isusove ljubavi, Jovanova plahovitost i gnev preobrazili su se u blagonaklonost i nežan, saosećajan duh. Tako nalazimo da se u 1. Jovanovoj poslanici, reč ljubav pominje skoro 40 puta, a u svojim različitim oblicima čak 50 puta.

`Pročitajte sledeće tekstove: 1. Jovanova 1,1–4; 1. Jovanova 3,1; 1. Jovanova 4,7-11 i 1. Jovanova 5,1-5. Šta nam ti tekstovi govore o Jovanovom svedočenju i o promeni koja se odigrala u njegovom životu zahvaljujući povezanosti sa Isusom?`

Jedno večno načelo vlada u vasioni. Elen Vajt ga pravilno formuliše sledećim rečima: „Primenjivanje sile protivi se načelima Božje vladavine. On želi službu jedino iz ljubavi, a ljubav se ne može narediti. Ona se ne može zadobiti silom niti vlašću. Samo ljubavlju se ljubav može probuditi.“ – Čežnja vekova, str. 22 (original)

Kada smo posvećeni Hristu, Njegova ljubav isijava iz nas ka drugima. Najbolje svedočanstvo u prilog hrišćanstvu je promenjen život. To ne znači da nikad nećemo praviti greške, i da ćemo uvek biti dobri provodnici Božje ljubavi i blagodati, kao što bi trebalo da budemo. Ipak, to bi trebalo da znači da će se, u idealnom slučaju, Hristova ljubav prelivati iz našeg života i da ćemo biti na blagoslov ljudima oko nas.

`Koliko uspešno odražavate Hristovu ljubav prema drugima? Razmislite o tome šta vaš odgovor prećutno podrazumeva.` 