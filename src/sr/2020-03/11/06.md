---
title:  Nešto o čemu vredi svedočiti
date:   10/09/2020
---

„S Hristom se razapeh. A ja više ne živim, nego živi u meni Hristos. A što sad živim u tijelu, živim vjerom Sina Božjega, kojemu omiljeh, i predade Sebe za mene“ (Galatima 2,19.20).

Nesumnjivo je da prihvatanje Hrista podrazumeva određene žrtve. Ima stvari od kojih nam On traži da odustanemo. Isus je otvoreno rekao kakva je posvećenost potrebna da bismo Ga sledili: „Ko hoće da ide za mnom neka se odreče sebe i uzme krst svoj i ide za Mnom“ (Luka 9,23). Smrt na krstu je bolna. Kada svoj život potčinimo Hristovim zahtevima i kad se naš „stari čovek“ razapne, (videti Rimljanima 6,6), to je bolno. Bolno je odustati od omiljenih želja i dugogodišnjih navika, ali nagrada koja nas čeka uveliko premašuje taj bol.

Svedočanstvo koje vrši snažan uticaj na druge, i menja njihov život, usredsređuje se na ono što je Hristos učinio za nas, a ne na ono čega smo se mi odrekli radi Njega – na Njegovu žrtvu, a ne na naše takozvane „žrtve“. Jer, Hristos nam nikad ne traži da se odreknemo nečega što bi bilo u našem najboljem interesu da zadržimo.

Ipak, istorija hrišćanstva je puna priča o onima koji su morali da podnesu ogromne žrtve radi Hrista. Nije reč o tome da su ti ljudi, na neki način, zaradili svoje spasenje, niti da su im njihova dela, ma koliko nesebična i požrtvovana, dala neke zasluge pred Bogom. U većini slučajeva, ti muškarci i žene su, shvativši šta je Hristos učinio za njih, bili spremni da sve polože na oltar, odazivajući se na poziv koji im je Bog uputio.

`Pročitajte sledeće tekstove: Jovan 1,12; Jovan 10,10; Jovan 14,27 i 1. Korinćanima 1,30. Naše svedočenje se uvek zasniva na onome što je Hristos učinio za nas. Navedite neke od darova Njegove blagodati pomenute u tim tekstovima.`

U svetlu navedenih tekstova, setite se šta je Hristos učinio za vas. Možda ste celog života bili posvećeni hrišćanin, ili ste u jednom trenutku doživeli neko dramatičnije obraćenje. Razmišljajte o tome koliko je Isus bio dobar prema vama, i o miru, sreći i osećaju svrhe koji vam je pružio. Setite se trenutaka u kojima vam je On davao snagu dok ste prolazili kroz teška životna iskustva.

`Koju vrstu žrtve ste bili pozvani da pretrpite Hrista radi? Šta ste naučili iz svojih iskustava što bi moglo biti blagoslov za druge?`