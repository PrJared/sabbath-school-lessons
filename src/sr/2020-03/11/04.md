---
title:  Pripovedanje o Isusu
date:   08/09/2020
---

Ko su bili prvi misionari koje je Isus poslao među ljude? To nisu bili neki od Njegovih učenika i dugogodišnjih sledbenika. Prvi misionari koje je On poslao u svet bili su ljudi opsednuti demonima, koji su samo nekoliko časova pre toga zlostavljali svoju okolinu i uterivali strah u kosti stanovnicima obližnjih gradova.

Jedan od tih opsednutih ljudi je natprirodnom demonskom silom raskidao lance kojima su ga vezivali, ispuštao jezive krike i sakatio sopstveno telo oštrim kamenjem. Agonija koja se mogla naslutiti u glasovima tih ljudi bila je samo odraz još dublje agonije u njihovoj duši (Matej 8,28.29; Marko 5,1-5).

A onda su sreli Isusa i život im se promenio. Nikada više nisu bili isti. Isus je demone koji su ih mučili oterao u krdo svinja, a zatim, preko litice, u more (Matej 8,32-34; Marko 5,13.14).

`Pročitajte tekst Marko 5,1-17. Šta se dogodilo tim ljudima i kakav su prizor njihovi sugrađani zatekli kad su došli da vide šta se dešava?`

Bili su to sada novi ljudi, preobraženi Hristovom silom. Stanovnici gradova zatekli su ih kako sede kod Isusovih nogu i slušaju svaku reč iz usta svog Učitelja. Trebalo bi da zapazimo da se u Matejevom evanđelju navodi da su dvojica opsednutih bila oslobođena, dok se Markovo evanđelje usredsređuje na priču o samo jednom od njih. Ali, suština je u tome da je Isus te ljude obnovio u fizičkom, mentalnom, emotivnom i duhovnom smislu.

`Pročitajte tekst Marko 5,18-20. Očigledno da je taj, nekada opsednuti, a sada novoobraćeni čovek, želeo da ostane sa Isusom. Međutim, gde ga je Isus poslao i šta mu je rekao da radi?`

„Ovi ljudi imali su prednost da slušaju Isusovo učenje samo nekoliko trenutaka. Do njihovih ušiju nikada nije doprla nijedna propoved sa Njegovih usana. Nisu mogli da poučavaju narod kao što su to mogli učenici koji su svakodnevno bili sa Isusom. Međutim, u svojoj ličnosti nosili su dokaze da je Isus Mesija. Mogli su da kažu ono što su znali; ono što su sami videli i čuli i osetili od Hristove sile. To isto može da učini svako čije je srce takla Božja milost.“ – Elen G. Vajt, Čežnja vekova, str. 340 (original). Njihovo svedočenje pripremilo je stanovnike Dekapolja, deset gradova na obali Galilejskog mora, da prihvate Isusova učenja. To je sila ličnog svedočenja.