---
title:  Širenje vesti o Isusu
date:   05/09/2020
---

### Tekstovi za proučavanje u toku sedmice
Efescima 2,1-10; 1. Jovanova 4,7-11; Marko 5,1-20; Jevrejima 10,19-22; Galatima 2,20; 1. Korinćanima 1,30.

> <p>Tekst za pamćenje:</p>
> „Ovo pisah vama koji vjerujete u ime Sina Božijega, da znate da imate život vječni (i da vjerujete u ime Sina Božijega)“ (1. Jovanova 5,13).

Kao što smo već naveli u ovoj pouci, o sili evanđelja ništa ne govori tako rečito kao promenjen život. Ljudi mogu da prigovaraju vašoj teologiji. Mogu da raspravljaju o doktrinama. Mogu da dovode u pitanje vaše razumevanje Svetog pisma, ali retko će ko osporavati vaše lično svedočenje o tome koliko vam Isus znači i šta je učinio u vašem životu.

Svedočenje je, zapravo, objavljivanje onoga što znamo o Isusu. To je upoznavanje drugih s tim koliko nam je On važan i šta je učinio za nas. Međutim, ako se naše svedočenje svodi samo na dokazivanje da je ono u šta mi verujemo ispravno, a ono u šta drugi veruju pogrešno, naići ćemo na snažno protivljenje. S druge strane, ako naše svedočenje o Isusu izvire iz srca preobraženog Njegovom blagodaću, osvojenog Njegovom ljubavlju i zadivljenog Njegovom istinom, onda će način na koji ta istina u koju verujemo utiče na naš život ostaviti jak utisak na druge. Jedino u kontekstu izmenjenog života, istina koju iznosimo vrši pravi uticaj.

Kada je Hristos središte svake doktrine, i kada svako biblijsko učenje odražava Njegov karakter, mnogo je verovatnije da će oni kojima govorimo o Svetom pismu zaista i prihvatiti Njegovu Reč.