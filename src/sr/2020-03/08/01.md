---
title:  Služenje po ugledu na Isusa
date:   15/08/2020
---

### Tekstovi za proučavanje u toku sedmice
Matej 5,13.14; Filibljanima 2,15; Marko 12,34; Efescima 4,15; Matej 4,23-25; Matej 25,31-46.

> <p>Tekst za pamćenje:</p>
> „A gledajući ljude sažali Mu se, jer bijahu smeteni i rasijani kao ovce bez pastira“ (Matej 9,36).

Isusu je bilo iskreno stalo do ljudi. Više se interesovao za njihove brige i potrebe nego za svoje. Njegov život bio je u potpunosti usredsređen na druge. Njegova služba bila je služba ljubavi i saosećanja. Zadovoljavao je fizičke, umne i emotivne potrebe ljudi oko sebe, i kao rezultat toga, njihovo srce se otvaralo za duhovne istine koje je naučavao. Kad je lečio leprozne, otvarao oči slepima i uši gluvima, oslobađao opsednute demonima, hranio gladne i brinuo o onima kojima je bila potrebna pomoć, srca su bila dirnuta a životi promenjeni.  

To se dešavalo zato što su ljudi, videvši Njegovo iskreno interesovanje, postajali otvoreni za duhovne istine koje je iznosio. „Samo Hristov metod doneće pravi uspeh u približavanju ljudima. Spasitelj se mešao sa ljudima kao Onaj koji im želi dobro. On je pokazivao saosećanje prema ljudima, služio je njihovim potrebama i zadobijao njihovo poverenje. A onda ih je pozivao: ’Hajdete za mnom’.“ – Elen G. Vajt, U potrazi za boljim životom, p. 143. Isus je prepoznao da je svetu bio potreban živi prikaz evanđelja isto koliko i njegovo objavljivanje. Življenje po ugledu na Hrista posvećeno službi drugima daje ubedljivost našim rečima i verodostojnost našem svedočenju.   