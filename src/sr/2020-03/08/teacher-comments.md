---
title:  Pouka za učitelje
date:   21/08/2020
---

**Ključni tekst**: Matej 9,26.

### Središte proučavanja

Matej 5,13.14; Filibljanima 2,15; Marko 12,34; Luka 15,2; Matej 9,23.24; Isaija 42,3; Matej 9,35; Matej 25,31–46.

### Prvi deo: Opšti Pregled

Isusove reči izvršile su uticaj na život mnogih sa kojima je stupio u dodir zato što je Njegov nesebičan život bio u skladu sa Njegovim rečima. Njegova učenja izvršila su uticaj jer su Njegova dela ljubavi bila izdanak Njegovih učenja. Da Hristova dela nisu bila u skladu sa Njegovim rečima, imao bi mali uticaj na ljude oko sebe. Jedna stara izreka kaže: „Dela govore glasnije od reči.“ Ova izreka je svakako tačna kada je reč o hrišćanskom svedočenju.

Lekcija za ovu sedmicu naglašava važnost samopožrtvovane službe koja je potpuno usredsređena na druge, vršeći trajan uticaj u njihovom životu. Proučavaćemo o izlivanju ljubavi iz Isusovog srca kao Njegovom najuspešnijem sredstvu svedočenja.

Hiljadama godina ranije, u ogromnim nebeskim prostranstvima, Lucifer se pobunio protiv Boga. Tvrdio je da je Bog nepravičan, nepravedan i da nema ljubavi. Isusov život svedoči o Očevoj velikoj ljubavi. Svako čudo izlečenja otkriva Očevu ljubav. Svako oslobođenje osobe obuzete zlim duhom govori o Očevoj ljubavi. Svaki put kada Isus hrani gladne, teši žalosne, oprašta krivima, jača slabe, raskida lance greha ili podiže mrtve, On otkriva Očevu ljubav.

Ove sedmice istraživaćemo o tome kako naša crkva može da predstavi Hristovu ljubav u zajednici. Otkrićemo biblijska načela u Hristovom životu koja definišu ulogu crkve. Crkva je Hristovo telo, koja služi u Isusovo ime, otkrivajući Njegovu ljubav i ispunjavajući potrebe svuda.

### Drugi deo: Komentar

Hristos nas poziva da se uključimo u svet, ne da se otuđimo od njega. Nismo pozvani da se izolujemo. Pozvani smo da obasjamo tamu svetlošću Hristove ljubavi. Svetlost pobeđuje tamu. Tama ne pobeđuje svetlost. Tamo gde vlada svetlost, ne može vladati tama. Apostol Pavle to izražava na divan način: „Jer Bog koji reče da iz tame zasvijetli Vidjelo, zasvijetli u srcima našima na svjetlost poznanja slave Božije u licu Isusa Hrista.“ (2. Korinćanima 4,6)

Da li ste shvatili značaj Pavlovog učenja? Svetlost Božje ljubavi izliva se iz našeg života i obasjava one koji su u tami, da možemo da otkrijemo istinu o Bogu, poznanje Njegovog karaktera punog ljubavi, svetu koji je u mraku.

Biblija takođe koristi sliku soli da prikaže ulogu hrišćanskog svedočenja u našem svetu. So neće mnogo doprineti ukusu hrane ukoliko ostane u slaniku. Samo kada se so meša sa hranom, može da je začini i sačuva. Hrišćani koji ostanu u udobnim prostorijama u svojim crkvama i malo stupaju u dodir sa svetom imaće malo prilika da vrše uticaj za Hrista.

Monaški pokret iz Srednjeg veka smatrao je da je svet zao. Monasi su verovali da je put ka svetosti napuštanje stvari ovoga sveta. Neki od njih su činili krajnje napore da bi izbegli kontakt sa svetom.

**Ilustracija**

*Simeon Stolpnik*

U svom pokušaju da dostigne svetost i odvoji se od sveta, Simeon Stolpnik (Stilit) boravio je 37 godina na vrhu niza stubova u malom gradu izvan Alepa u Siriji. Kao asketski monah, provodio je dane meditirajući, moleći se i razmišljajući o Bogu. Ljudi su se često okupljali oko stuba na kome je stajao. Posmatrali su ovog „svetog čoveka“ i ponekad tražili savet od njega. Njegova slava širila se okolnim područjem i mnogi drugi monasi ugledali su se na njegov način život. Osnovno pravilo ovih asketa bilo je da se unutrašnje jedinstvo sa Bogom postiže odvajanjem od sveta.

Pismo poziva svakoga od nas na molitvu, razmišljanje o Reči Božjoj i odvajanje od zla. Svrha provedenog vremena sa Hristom na „gori“ jeste da možemo da svedočimo „mnoštvu“. Monasi su često propuštali vitalan aspekt hrišćanske vere. Svetlost sija u tami. So začinjava hranu. Hrišćani su svetlost svetu i so Zemlji.

Isusova čuvena posrednička molitva iz teksta Jovan 17 to iznosi na sledeći način: „Ne molim Te da ih uzmeš sa svijeta, nego da ih sačuvaš oda zla.“ (Jovan 17,15) Neko je rekao da su hrišćani poput čamca u vodi. U redu je da se čamac nalazi u vodi ukoliko nema vode u čamcu. Hrišćani se nalaze u svetu da bi vršili uticaj za Hrista, ali kada je svet u hrišćanima, ispunjavajući njihovo vreme, pažnju, snagu, onda nešto nije u redu.

Isus je došao u grešan, pobunjenički svet da otkrije Božju ljubav i otkupi ljudski rod. Svaku osobu je posmatrao očima božanskog saosećanja. O rimskom kapetanu je rekao: „Ni u Izrailju takve vjere ne nađoh.“ (Matej 8,10) Iznenađuje što je ohrabrio jevrejskog književnika govoreći. „Nijesi daleko od Carstva Božijega.“ (Marko 12,34) Književnici su provodili svoj život proučavajući jevrejsku Toru. Iako su učenici možda želeli da raspravljaju sa ovim književnikom, Isus je u njemu video ono najbolje. Isus je svaku osobu video kao kandidata za Božje carstvo.

Prema proročanstvu proroka Isaije, Isus „trske stučene neće prelomiti“ ni „svještila koje se puši neće ugasiti“. Drugim rečima, Isus je nežno lečio ranjene ljude. On ih nije još dodatno osuđivao. Pomislite na oštre reči osude koje je Isus mogao uputiti ženi uhvaćenoj u preljubi ili ženi Samarjanki na studencu. Pomislite na ukor koji je mogao izgovoriti Simonu Petru nakon što Ga se odrekao ili na strogu kritiku koju je mogao uputiti razbojniku na krstu. Međutim, Isus nije ništa od ovoga učinio. Njegove reči su bile reči nade. Bile su reči blagodati, milosti i praštanja. Pavle nam daje sledeći savet: „Riječ vaša da biva svagda u blagodati, solju začinjena, da znate kako vam svakome treba odgovarati.“ (Kološanima 4,6) Kao što Elen Vajt jasno kaže: „Samo ljubav može da probudi ljubav.“ (Čežnja vekova, str. 22. original) Ona zatim dodaje: „Hristova divna ljubav omekšaće i potčiniti srca, dok samo ponavljanje učenja ne može ništa da postigne.“ (Čežnja vekova, str. 826. original) Kada se reči ispunjene ljubavlju ujedine sa pažljivim postupcima koji ispunjavaju praktične ljudske potrebe, neobraćena srca se menjaju.

Isusov metod evanđeoskog rada bio je da pronađe potrebu i da je ispuni. Njegova sveobuhvatna trostruka služba sastojala se od propovedanja, poučavanja i isceljivanja, koji su preobražavali život. Jevanđelja otkrivaju da je Isus ispunjavao potrebe koje su ljudi „osećali“ kako bi mogao da dotakne njihove najdublje duhovne potrebe. Razmotrite Jevanđelje po Jovanu. U drugom poglavlju, na svadbenoj gozbi u Kani Galilejskoj, Isus ispunjava društvenu potrebu spasavajući domaćina od sramote. U tekstu Jovan 3 Isus ispunjava Nikodimovu najdublju glad srca za autentičnom verom. U 4. poglavlju Jevanđelja po Jovanu Isus se ophodi prema ženi Samarjanki dostojanstveno i sa poštovanjem, ispunjavajući njenu emocionalnu potrebu za samovrednovanjem. U tekstu Jovan 5, Isus ispunjava fizičke potrebe čudesnim isceljenjem bolesnog čoveka koji 38 godina beznadežno leži kraj bazena ispunjenog navodno lekovitom vodom. U 6. poglavlju Jevanđelja po Jovanu, kada Isus lomi hleb i hrani 5000 gladnih ljudi, mnoštvo želi da Ga proglasi za cara (Jovan 6,14.15).

Šta je Isusa učinilo toliko popularnim u tom trenutku Njegove službe? Svet nikada nije video nekog sa toliko nesebične ljubavi ko može da ispuni njihove fizičke, mentalne, emocionalne i duhovne potrebe. Upravo je u ovom 6. poglavlju Isus izgovorio tu snažnu propoved o hlebu života. Po prvi put su mnogi od Njegovih slušalaca shvatili da je pozivao na dublju duhovnu posvećenost – posvećenost na koju mnogi od njih nisu bili spremni; pa su otišli (Jovan 6,6).

Isus nije došao samo da ispuni potrebe koje ljudi „osećaju“ radi dobrih odnosa s javnošću u prilog hrišćanskoj crkvi. Njegova misija bila je mnogo više od filantropske organizacije. Svrha Isusovog života bila je „da nađe i spase što je izgubljeno“ (Luka 19,10). Nakon što je iscelio mnoštvo ljudi u Subotu uveče, Isus se probudio rano sledećeg jutra, tražeći Oca u molitvi. Iako je bilo još bolesnih ljudi kojima je bilo potrebno izlečenje, Isus je rekao: „Hajdemo u obližnja sela i gradove da i tamo propovijedam, jer sam Ja za to došao.“ (Marko 1,38) Za Isusa nema ničeg važnijeg od spasavanja izgubljenih. Isus nije lečio ljude samo da bi se zdraviji mogli vratiti životu greha. Isus nije izbavljao od bolesti da bi pojedinci imali više energije da žive životom sebičnog udovoljavanja sebi. On je oslobađao od fizičke patnje da bi otkrio Očevu ljubav i pružio opipljiv dokaz svoje sposobnosti da izleči srca. Sva Isusova fizička čuda služila su da prikažu Njegovu božansku silu da oslobodi iz ropstva greha.

### Treći deo: Primena u životu

Provedite nekoliko minuta razmišljajući o nekome u svojoj sferi uticaja ko ima očiglednu duhovnu potrebu. Možda je u pitanju samohrana majka kojoj je potreban odmor od obaveza oko dece. Šta možete da učinite da joj omogućite slobodno veče? Kako se možete sprijateljiti? Možete li je pozvati u svoj dom na obrok? Možda da joj ponudite da promenite ulje u njenom automobilu?

Možda preko puta ulice živi penzioner čija je supruga nedavno preminula. Usamljen je i potreban mu je prijatelj. Šta na praktičan način možete učiniti za njega? Ili se možda mladi par upravo doselio u stan do vašeg ili u kuću preko puta? Kako im možete pomoći da se bolje upoznaju sa zajednicom? Kakve su njihove potrebe, s obzirom da su novi u kraju?

Razmislite o ljudima u vašoj zajednici kojima su potrebne bolje zdravstvene navike i koji i sami žele da ih usvoje. Možda je u pitanju želja da prestanu da puše, usvoje zdraviji način ishrane, izgube kilažu, smanje stres, više vežbaju ili imaju bolji način života. Kako naša crkva može da razvije trajan, sveobuhvatni zdravstveni misionski rad u zajednici?

A šta ako je zajednica u siromašnom području u kome ljudi treba da nauče da čitaju, razviju osnovne kompjuterske veštine, nabave namirnice ili druge životne potrepštine?

Ako želimo da hodamo Isusovim stopama, razmislimo o konkretnim načinima na koje možemo ispuniti potrebe zajednice u Isusovo ime puno ljubavi.