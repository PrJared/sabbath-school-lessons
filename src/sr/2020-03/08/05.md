---
title:  "Isusova služba isceljenja – 2. deo"
date:   19/08/2020
---

`Pročitajte tekstove Matej 4,23-25 i Matej 9,35. Koji je trostruki pristup bio osnova Hristove službe? Kako je On zadovoljavao ljudske potrebe i kakav je uticaj to imalo na njihov život?`

Isus je vršio trostruku službu: poučavanje, propovedanje i isceljivanje. Iznosio je večna načela da bi svako od nas mogao da vodi život koji ima svoj cilj i smisao. Izjavio je: „Ja dođoh da imaju život i izobilje“ (Jovan 10,10). Njegova služba je otkrivala ogromno izobilje blagodati. A Isus je došao da nas osposobi da vodimo život „ogromnog izobilja“ sada i u večnosti.

`Pročitajte tekst Marko 1,32-39. Isus je celog dana lečio bolesne i isterivao demone. Pošto je proveo jedno vreme u molitvi, sledećeg jutra, kad je još mnogo ljudi došlo da traži isceljenje, On je otišao u drugi grad. Zašto nije iscelio sve njih? Zapazite razlog koji On sam navodi u tekstu Marko 1,38.39.`

Ta priča nam pruža značajne uvide. Pošto je prethodnog dana izlečio veliki broj ljudi, Isus sutradan napušta mnoštvo koje Ga traži i koje još uvek ima potrebu za isceljenjem. U objašnjenju koje im je pružio, On ističe da je svrha Njegovog dolaska na ovaj svet da propoveda evanđelje. Isus nije bio samo neki spektakularni čudotvorac. On je bio Božji Sin koji je došao u misiju spasenja. Njemu nije bilo dovoljno da leči samo fizičke bolesti. Čeznuo je da narod primi dar večnog života koji je imao da im ponudi. Jasno je naveo svrhu svog dolaska na zemlju sledećim rečima: „Jer je Sin Čovječij došao da nađe i spase što je izgubljeno“ (Luka 19,10). Svaki čin isceljenja predstavljao je mogućnost da se otkrije Božji karakter, da se ljudima olakša patnja i pruži prilika za večni život.

`Da li je moguće voditi život izobilja koji Isus nudi ako ste bolesni ili pogođeni siromaštvom? Da li Isus nudi ljudima nešto dublje od fizičkog isceljenja? Na koje praktične načine možemo voditi ljude ka duhovnim istinama dok služimo njihovim fizičkim i emotivnim potrebama?`