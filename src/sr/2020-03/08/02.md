---
title:  Isusov stav prema ljudima
date:   16/08/2020
---

Isus je uvek tražio dobro u ljudima. Izvlačio je iz njih ono najbolje. Jedna od zamerki koje su Mu verske vođe Njegovog vremena upućivale bila je da On „prima grješnike i jede s njima“ (Luka  15,2). Njih je brinulo to što se On družio sa „bezbožnima“. Oni su religiju doživljavali više kao otuđivanje nego kao uključivanje. Iznenadilo ih je to što je Isus rekao o sebi: „Ja nijesam došao da zovem pravednike no griješnike na pokajanje“ (Matej 9,13).

Religija „književnika“, „fariseja“ i „sadukeja“ zasnivala se na izbegavanju. Njihov način razmišljanja bio je: „Učini sve što možeš kako bi izbegao da se uprljaš grehom.“ A Isus je, premda neuprljan grehom, zagazio u zmijsku jazbinu ovog sveta da bi ga iskupio, a ne da bi ga izbegavao. I upravo On je „Vidjelo svijetu“ (Jovan 8,12).

`Pročitajte stihove Matej 5,13.14. Koje je dve slike Isus upotrebio da bi opisao svoje sledbenike? Šta mislite zašto je naveo baš te ilustracije. Pogledajte takođe: Jovan 1,9; Jovan 12,46; Filibljanima 2,15.`

So je bila jedna od najvažnijih sirovina u antičkom svetu. Bila je izuzetno vredna, i rimske legije su je povremeno koristile kao sredstvo plaćanja. Predstavljala je simbol velikog bogatstva. Koristila se takođe za očuvanje namirnica i za poboljšanje njihovog ukusa. Kada je upotrebio sliku soli kao simbol za svoje sledbenike, Isus je zapravo rekao da pravo blago ovog sveta nisu njegovi najbogatiji i najmoćniji ljudi. Pravo blago ovog sveta su posvećeni hrišćani koji se zalažu za Božje carstvo. Njihova dela nesebične službe čuvaju ono što je dobro u ovom svetu i predstavljaju začin za njegovu atmosferu.

Druga ilustracija koju je Isus upotrebio (u tekstu Matej 5,14) bila je „vidjelo svijetu“. Svetlost ne izbegava tamu. Ona sija usred tame. Svetlost se ne odvaja od tame. Ona je probija pretvarajući mrak u videlo. Isusovi sledbenici treba da probiju tamu ovog sveta u svom susedstvu, u svojim selima, naseljima, gradovima – i da ih osvetle Božjom slavom.

`Pošto smo razmotrili Isusove reči u tekstu Jovan 17,15-18, kako treba da razumemo ideju o odvajanju od sveta i izbegavanju sveta? Da li je to jedno te isto? Šta je Isus mislio kad se molio da Njegovi sledbenici budu u svetu ali ne od sveta? Kako da to postignemo?`