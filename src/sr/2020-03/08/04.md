---
title:  "Isusova služba isceljenja – 1. deo"
date:   18/08/2020
---

Evanđeoski metod našeg Gospoda podrazumeva nešto više od govora naučenih napamet i unapred spremljenih prezentacija; on je bogat i dinamičan kao sam život. Mi se svakog dana očešemo o ljude koji imaju svakojake potrebe: fizičke, mentalne, emotivne i duhovne. Hristos je željan da preko nas zadovolji te potrebe, tako što ćemo pokazivati interesovanje za ljudsku usamljenost, tugu, bol, ali i za njihove radosti, nade i snove.  

Isus je služio neposrednim potrebama ljudi da bi na kraju mogao da zadovolji njihove najdublje potrebe.  Osećaj potrebe je deo života kada su ljudi već svesni da ne mogu sami da reše problem. To može biti potreba da ostave pušenje, da skinu kilograme, da pređu na zdraviji način ishrane, ili da smanje stres. To može biti potreba za hranom, domom ili zdravstvenom negom. To takođe može biti potreba za bračnim ili porodičnim savetovanjem.  

Međutim, krajnja potreba je ono što ljudskim bićima najviše nedostaje, a to je lični odnos sa Bogom i uviđanje da njihov život ima večni značaj. Pomirenje sa Bogom u ovom iskvarenom svetu je naša najveća potreba.

`Pročitajte priče o oduzetom čoveku u tekstu Matej 9,1-7 i ženi koja je bolovala od tečenja krvi u tekstu Marko 5,25-34. Kakve naznake pronalazimo u obe te priče da je Isus povezivao fizičko izlečenje sa ispunjenjem ljudske krajnje potrebe,  potrebe za pomirenjem sa Bogom?`

Isusova isceliteljska služba obuhvatala je mnogo više od fizičkog i emotivnog isceljenja. Isus je čeznuo da ljudi dožive celovitost koju im je greh oduzeo. Za Hrista, fizičko lečenje bez duhovnog isceljenja bilo je nepotpuno. Ako nas Božja ljubav pokreće da nekome poželimo fizičku i emotivnu dobrobit, ona će nas još više podstaći da toj osobi poželimo duhovnu dobrobit – da iskusi puninu života ovde i u večnosti. Uostalom, svaka osoba koju je Isus iscelio na kraju je umrla. Prema tome, stvarna potreba tih ljudi bila je pre svega duhovna, zar ne?

`Kakve bi inicijative i naša crkva mogla da pokrene u društvu kako bi zadovoljila različite potrebe i pokazala ljudima da nam je zaista stalo do njih? Razmišljajte o ljudima u vašoj društvenoj sredini. Šta vaša crkva preduzima da bi poboljšala njihov život?`