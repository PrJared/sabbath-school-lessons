---
title:  Isusovo ophođenje sa ljudima
date:   17/08/2020
---

Isusov cilj bio je da iznese na videlo ono što je najbolje u ljudima. Čak i kad su okolnosti bile neobično izazovne, On je odgovarao pružajući blagodat. Lukino evanđelje beleži da se mase ljudi „divljahu... riječima blagodati koje izlažahu iz usta Njegovijeh“ (Luka 4,22), a Jovanovo evanđelje dodaje da „blagodat i istina postade od Isusa Hrista“ (Jovan 1,17). Njegov pristup ljudima bio je razoružavajući. Njegove blage reči doticale su osetljivu  strunu u ljudskom srcu.  

`Pročitajte tekstove Matej 8,5-10 i Marko 12,34. Koje je reči pune nade Isus neočekivano uputio ovoj dvojici ljudi – rimskom kapetanu i jevrejskom književniku?`

Isusove reči upućene rimskom vojnom zapovedniku bile su revolucionarne. Pomislite kako mora da se osećao ovaj prekaljeni vojnik kad je Isus izjavio da taj stepen vere nije našao čak ni u Izraelu. Zapitajte se takođe šta li je jevrejski književnik pomislio kad je Isus kazao: „Nisi daleko od carstva Božjega.“ Isus je imao tu sposobnost da iz ljudi izvuče ono najbolje. Malo je toga što može tako uspešno da otvori srca za evanđelje kao što to može pohvala. Zato potražite ono što je dobro u ljudima oko vas i stavite im do znanja da ih cenite.

`Uporedite sledeće tekstove: Isaija 42,3; Kološanima 4,5.6 i Efescima 4,15. Kojim ključnim principima nas ovi tekstovi uče kad je reč o deljenju naše vere sa drugima i našem odnosu prema njima?`

Kada su naše reči ohrabrujuće i blagonaklone, one vrše pozitivan uticaj na život drugih. Isaijine proročke reči otkrivaju da Isus „trske stučene neće prelomiti“ i „svještila što se puši neće ugasiti“. Drugim rečima, Isus je bio toliko saosećajan da je vodio računa da nepotrebno ne povredi nekoga ko tek pristupa veri, i da ne ugasi ni najslabiji plamičak vere u nečijem srcu.

`Zbog čega je način na koji nešto kažemo isto toliko važan, ako ne i važniji, od onoga što kažemo? Šta mislite o sledećoj izjavi: „Istina je istina, i ljudi bi trebalo da je prihvate kao takvu, ili da je u potpunosti odbace“? Šta je pogrešno u toj inače istinitoj izjavi?`