---
title:  Šta je Isusu zaista važno
date:   20/08/2020
---

Isusovu poruku upućenu Njegovim učenicima u tekstu Matej 24, koja spaja događaje povezane sa razorenjem Jerusalima i vreme neposredno pre Njegovog povratka, prate tri parabole o poslednjem vremenu, zapisane u tekstu Matej 25. Te parabole otkrivaju karakterne osobine onih koji čekaju Isusov drugi dolazak, a koje su Njemu zaista važne. Parabola o deset devojaka naglašava važnost istinskog, doslednog duhovnog života. Parabola o deset talanata ističe važnost verne upotrebe darova koje je Bog poverio svakome od nas. Parabola o ovcama i jarcima otkriva da pravo hrišćanstvo zaista služi potrebama onih koje Bog svakodnevno uvodi u naš život.

`Pročitajte tekst Matej 25,31-46. Kako Isus opisuje istinsko hrišćanstvo? Navedite oblasti službe o kojima ovaj tekst govori.`

Premda ova parabola govori o zadovoljavanju stvarnih fizičkih potreba ljudi – što je jedan od aspekata ove priče koji ne treba zanemariti – da li je moguće da tu postoji nešto više? U ljudskoj duši postoji skrivena glad i žeđ koja teži da bude zadovoljena (Jovan 6,35; Jovan 4,13.14). Svi smo mi došljaci koji čeznu za domom sve dok ne pronađemo svoj pravi identitet u Hristu (Efescima 2,12.13.19). Mi smo duhovno goli sve dok se ne obučemo u Njegovu pravednost (Otkrivenje 3,18; Otkrivenje 19,7.8).

Starozavetni proroci su često opisivali stanje čoveka kao nekog ko je neizlečivo bolestan (Isaija 1,5; Jeremija 30,12-15). Bolest greha je smrtonosna, ali prorok nas upućuje na lek: „Jer ću te iscijeliti, i rane ću ti izliječiti, govori Gospod“ (Jeremija 30,17). Isus je lek za bolest naše duše, koja je opasna po život.  

Parabola o ovcama i jarcima opominje nas da ispunjavamo fizičke potrebe onih oko nas, ali i mnogo više od toga. To je priča o Hristu koji zadovoljava najdublje potrebe duše, a ujedno i poziv da sarađujemo s Njim u služenju ljudima oko nas. Živeti egocentrično i zanemarivati fizičke, umne, emotivne i duhovne potrebe drugih znači rizikovati da izgubimo večnost. U ovoj paraboli, oni koji daju svoj život za nešto veće od njih samih dobijaju pohvalu od svog Gospoda i dobrodošlicu u večnost, dok oni koji sebično slede sopstvene planove i zanemaruju potrebe drugih bivaju osuđeni od Gospoda.  