---
title:  Petrova sadašnja istina
date:   13/09/2020
---

Tokom čitave istorije spasenja, Bog je, preko proročke reči, redovno slao posebne poruke kako bi pripremio ljude za ono što dolazi. Bog nikad nije zatečen događajima (Isaija 46,9.10). On priprema svoj narod za budućnost, šaljući proroke da objave Njegovu poruku pre nego što dođe osuda (Amos 3,7). U danima pre Potopa, Bog je preko Noja upozoravao svet da dolazi uništenje. U Egiptu, Bog je podigao Josifa da bi, tokom sedam godina obilja, pripremio zemlju za glad koja će uslediti. Jevrejski proroci su upozoravali izraelske vođe na predstojeće uništenje Jerusalima od strane vavilonske vojske. Poruka Jovana Krstitelja o pokajanju pripremila je narod za Isusov prvi dolazak.

`Pročitajte tekst 2. Petrova 1,12. Koji izraz Petar koristi da bi opisao Božju poruku njegovoj generaciji?`

`Pročitajte tekst 2. Petrova 1,16-21. Kako je glasila „sadašnja istina“ koju su Petar i ostali učenici objavljivali?`

Poruka od večnog značaja za prvi vek glasila je: Hristos je došao. Očeva ljubav se otkrila preko Hristove žrtve na krstu. Premda je „plata za grijeh smrt“, preko Hrista je večni život obezbeđen za sve. Na nama je da odlučimo da li ćemo ga verom primiti (Rimljanima 3,23; Rimljanima 6,23; Efescima 2,8). Ta poruka o spasenju u Isusu nikad neće zastariti. To je sadašnja istina za svaku generaciju.

Poslednja knjiga Biblije, Otkrivenje, prikazuje Isusa i Njegovo večno spasenje u kontekstu poslednjeg vremena, kako bi pripremila ljude za Njegov skori povratak. Ona razotkriva neutemeljenost ljudske tradicije i egocentrične religioznosti. Otkrivenje, od početka do kraja, izlaže našem pogledu Isusa i Njegovo delo u korist čovečanstva.

Isus je istiniti svedok o karakteru Njegovog Oca. On je „Knez nad carevima zemaljskima“. On je taj „koji nas ljubi, i umi nas od grijeha našijeh krvlju svojom; i učini nas careve i sveštenike Bogu i Ocu svojemu“ (videti Otkrivenje 1,1-6). Otkrivenje je u potpunosti posvećeno Isusu i Njegovoj poruci za poslednje vreme, koja treba da pripremi Božji narod za Njegov skori povratak.

`Kad razmišljate o knjizi Otkrivenje, šta vam prvo pada na um? Da li se u svojim mislima više bavite zverima i proročkim simbolima nego Isusom? Šta mislite, zašto nam je Isus dao proročanstva iz Otkrivenja? Kako ona otkrivaju Njegove dobre planove za čovečanstvo?`