---
title:  Pouka za učitelje
date:   18/09/2020
---

**Ključni tekst**: Otkrivenje 14,1–12.

### Središte proučavanja

2 Petrova 1,12; Otkrivenje 14,6–12; Otkrivenje 14,14–20; Otkrivenje 19,11–18.

### Prvi deo: Opšti Pregled

U pouci za ovo tromesečje posebno smo se usredsredili na Isusa kao naš primer u ophođenju prema ljudima, otkrivanju Božjeg karaktera, objašnjavanju večnih istina o Njegovom carstvu. Njegovo svedočenje nije se sastojalo samo od svedočenja rečima, već i svedočenja životom. Njegova dela otkrila su istinitost Njegovih reči. Njegov život bio je svedočanstvo da je ono što je naučavao bilo istina. Dok je Isus požrtvovano služio ljudima oko sebe, srca su bila dirnuta. Prepreke nastale usled predrasuda bile su srušene i mnoštvo je odgovorilo na pozive Njegovog jevanđelja.

Svako uspešno svedočenje izvire iz srca koje je ispunjeno ljubavlju prema Hristu i Njegovoj reči. Novozavetni vernici bili su revni u svedočenju jer su bili revni za Isusa. U Hristu su videli ispunjenje vekovima starih proročanstava. U Njegovom životu i učenjima ona su bila svedoci Božje slave. Opisujući iskustvo rane crkve, apostol Petar kaže da su bili utvrđeni u „sadašnjoj istini“. Sadašnja istina je izraz koji se koristi da definiše istinu koja je i relevantna i hitna za određenu generaciju. Hristos je došao. Za njih nije bilo važnije vesti dok su širili svoju veru. Isus Mesija bio je ispunjenje proročanstva. Spasenje je bilo dostupno svima.

U lekciji za ovu sedmicu, proučavaćemo o Isusovoj poruci svetu koji umire. Otkrićemo Njegovu „sadašnju istinu“ za naraštaj poslednjeg vremena koji se priprema za Njegov povratak. Iznova ćemo otkriti poruku o Njegovoj večnoj ljubavi, obilnoj blagodati i Njegovoj večnoj istini u poslednjoj biblijskoj knjizi, Otkrivenju, a naročito u tekstu Otkrivenje 14,6–12.

### Drugi deo: Komentar

Knjiga Otkrivenje je „Otkrivenje Isusa Hrista“ (Otkrivenje 1,1). Svako proročanstvo poslednje biblijske knjige otkriva dragocene istine o Isusu. Ovo je naročito tačno u vezi sa Isusovom konačnom porukom u 14. poglavlju Otkrivenja. Tekst Otkrivenje 14,6.7. glasi. „I vidjeh drugoga anđela gdje leti posred neba, koji imaše vječno Jevanđelje da objavi onima koji žive na zemlji, i svakome plemenu i jeziku i koljenu i narodu. I govoraše velikijem glasom: Bojte se Boga, i podajte Mu slavu, jer dođe čas suda Njegova; i poklonite se Onome koji je stvorio nebo i Zemlju i more i izvore vodene.“ (Otkrivenje 14,6.7)

U pitanju je poruka koja je hitna – anđeo leti posred neba; večna – anđeo ima večno Jevanđelje; i sveopšta – treba da se objavi svakom plemenu, jeziku, kolenu i narodu.

*Večno Jevanđelje*

Izraz „večno Jevanđelje“ govori o prošlosti, sadašnjosti i budućnosti. Kada je Bog stvorio ljudski rod sa sposobnošću da donosi moralne odluke, On je predvideo da će doneti pogrešne odluke. Pošto su Njegova bića imala sposobnost da odlučuju, imali su sposobnost da se pobune protiv Njegovog karaktera punog ljubavi. Plan spasenja bio je začet u Božjem umu pre nego što su se prvi roditelji pobunili u Edemu (videti: Otkrivenje 13,8).

Elen Vajt to kaže na sledeći način: „Plan za naše spasenje nije bila naknadna misao, plan načinjen posle Adamovog pada. On je bio otkrivenje ’tajne koja je bila sakrivena od postanja sveta’. (Rimljanima 16,25) On je otkrivenje načela koja su od večnosti bila temelj Božjeg prestola.“ (Čežnja vekova, str. 22. original)

Izraz „večno Jevanđelje“ govori o Bogu koji toliko voli bića koja je stvorio da se, iako je znao posledice njihovih odluka, postarao za njihovu eventualnu pobunu čak i pre nego što su zgrešili.

Jevanđeje je večno u još jednom smislu. Naraštaju koji je bio gladan prave, autentične ljubavi, i koji je čeznuo za smislenim odnosima, Jevanđelje govori o prihvatanju, praštanju, pripadanju, blagodati i sili koja menja život. Govori o Bogu bezuslovne ljubavi kome je toliko stalo do ljudskog roda da će učiniti sve što je neophodno da nas otkupi jer želi da zauvek budemo s Njim.

*Celom svetu*

Prema hitnoj poruci poslednjeg vremena prvog od tri anđela, „večno Jevanđelje“ treba objaviti „svakome plemenu i jeziku i koljenu i narodu“. Ta misija je toliko velika, uzvišena i sveobuhvatna da sve prožima. Ona zahteva naše najveće napore i traži našu potpunu posvećenost. Vodi nas od zaokupljenosti našim sopstvenim interesima do revnosti za Hristovu službu. Nadahnjuje nas nečim većim od nas samih i vodi nas iz našeg ograničenog uma do veće vizije.

Ništa nije toliko nadahnjujuće, ispunjavajuće ili vredno kao to da postanemo deo božanskog pokreta, koga je Bog svojim proviđenjem podigao da izvrši zadatak mnogo veći, mnogo širi od bilo kog zadatka koga jedno ljudsko biće ikada može samo ostvariti. Nalog koga je Bog dao u 14. poglavlju Otkrivenja je najuzvišeniji zadatak ikada poveren Njegovoj crkvi.

*Bojte se Boga*

Ostareli apostol Jovan, zatočenik na Patmosu, nastavlja svoj hitan poziv vezan za poslednje vreme u tekstu Otkrivenje 14,7, objavljujući reči anđela koji govori „velikijem glasom: Bojte se Boga, i podajte Mu slavu, jer dođe čas suda Njegova; i poklonite se Onome koji je stvorio nebo i Zemlju i more i izvore vodene“. Grčka novozavetna reč za „bojte“ u Otkrivenju 14,7. je phobeo. Ovde se ne koristi u smislu straha od Boga, već u smislu klanjanja, strahopoštovaja i poštovanja. Nosi misao apsolutne odanosti Bogu i potpune predaje Njegovoj volji. To je stav uma koji je okrenut Bogu, a ne sebi. Suština velike borbe tiče se pokoravanja Bogu. Lucifer je bio okrenut sebi. Odbio je da se pokori bilo kakvom autoritetu osim svom. Umesto da se pokori Onome ko je na prestolu, Lucifer je želeo da vlada sa tog prestola.

Prva anđeoska vest nas poziva da Boga učinimo središtem svog života. U doba materijalizma i konzumerizma kada su sekularne vrednosti u središtu, Nebo upućuje poziv da se okrenemo od tiranije sebičnosti i ropstva samouveličanoj važnosti i stavimo Boga u središte svog života.

*Dati Bogu slavu*

Odavanje slave Bogu govori o našim delima. Odavanje slave Bogu takođe govori o tome kako naša unutrašnja ubeđenja prožimaju način života kojim proslavljamo Boga u svemu što činimo.

Apostol Pavle objašnjava šta znači dati Bogu slavu u svom vrlo važnom pozivu upućenom crkvi u Korintu: „Ako, dakle, jedete, ako li pijete, ako li što drugo činite, sve na slavu Božiju činite.“ (1. Korinćanima 10,31) Kada je Bog u središtu našeg života, naša jedina želja je da Mu odamo slavu u svakom aspektu svog života, bilo da je reč o ishrani, oblačenju, zabavi ili muzici. Odajemo Bogu slavu kada svetu otkrivamo Njegovog karakter ljubavi kroz život koji je posvećen izvršavanju Njegove volje.

*Sud poslednjeg vremena*

Tekst se nastavlja: „Bojte se Boga, i podajte Mu slavu, jer dođe čas suda Njegova.“ (Otkrivenje 14,7) Pitanje velike borbe između dobra i zla konačno će biti rešeno. Univerzum će konačno videti da je Bog i milostiv i pravedan, i pun ljubavi i pravičan, i saosećajan i pošten. Sud otkriva da je Bog učinio sve što može da spase svako ljudsko biće. Otkriva pred svetom koji čeka i univerzumom koji posmatra da će Bog učiniti sve što je potrebno da nas spase. Ne postoji više ništa što je mogao uraditi da nas otkupi. Sud pomera zavesu u stranu i otkriva kosmičku dramu u velikoj borbi između dobra i zla. Otkriva Božji karakter samopožrtvovane ljubavi, nasuprot sotoninim sebičnim ambicijama. Zahvaljujući sudu sve pogreške biće ispravljene. Pravednost će trijumfovati nad zlom. Sile pakla biće poražene. Nepravda neće imati poslednju reč – Bog će imati. Sve nepravde u životu zauvek će nestati.

Otkrivenje 14,7. završava se pozivom da se „poklonimo Onome koji je stvorio nebo i Zemlju i more i izvore vodene“. To je jasan poziv da se poklonimo Stvoritelju  u vreme kada većina naučnog i verskog sveta prihvata Darvinovu teoriju evolucije.

Stvaranje govori o našoj vrednosti u Božjim očima. Govori koliko smo Mu dragoceni. Nismo sami u univerzumu. Nismo čestica kosmičke prašine. Ne, Bog nas je stvorio. Oblikovao nas je. Načinio nas je. Nismo evoluirali. Nismo genetska slučajnost. Stvaranje je u srži istinskog bogosluženja. Subota govori o Stvoriteljevom staranju i Otkupiteljevoj ljubavi. Podseća nas da nismo kosmički siročići na nekoj kamenoj lopti koja se okreće. Upućuje nas na Stvoritelja koji nas je stvorio sa svrhom i koji nas je toliko voleo da nas nije napustio kada smo se udaljili od te svrhe. Subota nas podseća na Onoga ko nam je pružio sve dobre stvari u životu. Subota je večni simbol našeg odmora u Njemu.

Pravi subotni odmor je odmor blagodati u rukama ljubavi Onoga koji nas je stvorio, Onoga koji nas je otkupio i Onoga ko će ponovo doći po nas. On je večna veza između savršenstva Edemskog vrta u prošlosti i slave novog neba i nove Zemlje u budućnosti. Poruka trojice anđela predstavlja Jevanđelje poslednjeg vremena koje ispunjava potrebe srca postmodernističkog naraštaja koji čezne za pripadanjem, identitetom, zajednicom, svrhom, poštenjem, pravdom, saosećanjem i vrednošću.

### Treći deo: Primena u životu

Sva sadašnja istina je sadašnja zato što unosi promenu u naš život u sadašnjem trenutku. Novozavetni hrišćani koji su verovali u proročanstva Starog zaveta svedočili su o Hristu kao Mesiji i bili korenito promenjeni. Verovali su da poruka o Hristovom životu, smrti, vaskrsenju i prvosvešteničkoj službi unosi večnu razliku. Razlog zašto su bili toliko revni u svedočenju je taj što je poruka koju su delili unela veliku promenu u njihovom životu. Razgovarajte o sledećim pitanjima sa svojim razredom.

1. Kakvu praktičnu promenu poruka poslednjeg vremena iz Otkrivenja unosi u naš svakodnevni život?

2. Opišite aspekte prve anđeoske poruke koja je na vas ostavila najsnažniji utisak.

3. Pretpostavimo da imate prijatelja koji malo zna o Bibliji, ali je čuo o proročanstvima iz Otkrivenja i ne može da shvati njihov smisao. Kako poruka iz Otkrivenja 14,6.7. može da postane ključ koji otključava temu celog Otkrivenja?