---
title:  Poruka za poslednje vreme u knjizi Otkrivenje
date:   15/09/2020
---

Epicentar Otkrivenja je 14. poglavlje. To je poglavlje od najveće važnosti za Božji narod koji živi u poslednjim danima ljudske istorije. Ono otkriva Božju poruku za poslednje vreme upućenu celom čovečanstvu. Ta poruka je od suštinske važnosti za Božji narod i čitav ljudski rod.   

`Pročitajte Otkrivenje 14,14-20. Koja simbolika se ovde koristi da bi se dočarao povratak našeg Gospoda?`

Simbolika žetve koristi se u celoj Bibliji kao opis Hristovog povratka (Matej 13,37-43; Marko 4,29). U 14. poglavlju Otkrivenja, žetva zrelog žita predstavlja iskupljenje pravednih, a žetva prezrelog grožđa dočarava uništenje zlih. Tekst Otkrivenje 14,6-12 sadrži hitnu poruku za poslednje vreme, da bi se muškarci i žene pripremili za poslednju žetvu na zemlji.

`Pročitajte Otkrivenje 14,6.7. Šta je suština poruke koju nalazimo u ta dva stiha? Kako nam oni pomažu da shvatimo ko smo mi kao adventistički hrišćani?`

Poruka prvog anđela iz teksta Otkrivenje 14 obraća se generaciji 21. veka koja čezne da pronađe smisao u svom životu. To je objava evanđelja o Božjoj blagodati koja pruža oproštaj svima, koja nas čisti od krivice za greh i daje nam silu da postanemo pobednici. Naglašavajući činjenicu da nas je Hristos stvorio i iskupio, ta poruka nam pruža osnov da sebe smatramo vrednim. Ona ističe da će se sva nepravda jednog dana okončati na Božjem sudu. To je neverovatno dobra vest, jer otkriva da nepravda neće trajati zauvek.

„Adventisti su, u naročitom smislu, postavljeni u svetu kao stražari i svetlonoše. Njima je poverena poslednja opomena svetu koji odlazi u propast. Njih obasjava čudesno videlo koje svetli iz Božje Reči. Njima je dat posao izuzetno svečanog karaktera – posao objavljivanja prve, druge i treće anđeoske vesti. Nijedan drugi posao nema tako veliki značaj. Oni ne smeju da dozvole da bilo šta drugo zaokuplja njihovu pažnju.“ – Elen. G. Vajt, Evangelizam, str. 119, 120 (original). Kako da kao crkva, i što je još važnije – kao pojedinci, primimo te reči k srcu?