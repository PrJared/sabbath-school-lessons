---
title:  Potpunije razumevanje Božje poruke
date:   16/09/2020
---

Poruka za poslednje vreme u knjizi Otkrivenje prikazuje Isusa u punini Njegove spasonosne blagodati prema celom čovečanstvu (Otkrivenje 14,6). To je ozbiljan poziv da se „bojimo Boga“, odnosno, da Mu ukažemo duboko poštovanje – da cenimo Njegove zapovesti i budemo poslušni Njegovom zakonu u svetlosti Božjeg suda (Otkrivenje 14,7). „Bojati se Boga“ je nešto što se tiče našeg razmišljanja. To je poziv da živimo kako bismo ugodili Bogu, i da Mu damo prvo mesto u svim svojim mislima. To je stav poslušnosti koji nas vodi ka pobožnom življenju (Priče 3,7; Dela 9,31; 1. Petrova 2,17). Ta poruka nas takođe poziva da „odamo slavu“ Bogu. Odavanje slave Bogu podrazumeva ono što činimo u svakom aspektu svog života.

`Pročitajte tekstove Propovednik 12,13.14 i 1. Korinćanima 6,19.20. Kako nam ti tekstovi pomažu da razumemo šta znači istovremeno bojati se Boga i odavati Mu slavu?`

U ovo doba moralne neodgovornosti, kad milioni ljudi smatraju da nisu dužni nikome da polažu račun osim sebi samima, ta poruka o času suda podseća nas da smo ipak odgovorni za svoje postupke. Postoji povezanost između stava dubokog poštovanja prema Bogu, poslušnosti Bogu i Božjeg suda. Poslušnost je plod spasonosnog odnosa sa Isusom. Jedino Njegova pravednost je dovoljno dobra da bi podnela sud i, pokriveni tom pravednošću, mi smo sigurni. Na osnovu Isusove pravednosti, mi živimo da bismo slavili Njegovo ime u svemu što radimo.

`Pročitajte sledeće tekstove: Otkrivenje 14,7; Otkrivenje 4,11; 1. Mojsijeva 2,1-3 i 2. Mojsijeva 20,8-11. Šta predstavlja osnovu svakog istinskog bogosluženja i na koji način Subota odražava to shvatanje?`

Sotona je napao Subotu zato što zna da je ona žila kucavica istinskog bogosluženja. Ona uzdiže Hrista kao Stvoritelja i poziva muškarce i žene svuda po svetu da se poklone „Onome koji je stvorio nebo i Zemlju i more i izvore vodene“ (Otkrivenje 14,7). Ona postaje posebno značajna u ovo doba evolucije, jer nas poziva da se vratimo obožavanju Isusa koji nas je stvorio i u kome nalazimo pravi osećaj sopstvene vrednosti.

`Razmislite koliko je Subota važna kao podsetnik na činjenicu da je Bog naš Stvoritelj, i da je On, prema tome, jedini dostojan našeg obožavanja. Uostalom, koje je još učenje toliko važno da je Bog zahtevao da odvojimo jednu sedminu svog vremena svake sedmice, da bismo Ga se sećali kao svog Stvoritelja?`