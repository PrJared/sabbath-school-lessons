---
title:  Fokus na poslednjem vremenu u knjizi Otkrivenje
date:   14/09/2020
---

Evanđelja se prvenstveno bave Hristovim prvim dolaskom. Ona iznose priču o Njegovom rođenju, životu i službi, smrti i vaskrsenju. Premda govore i o Njegovom drugom dolasku, njihov glavni naglasak nije na tome. Međutim, u knjizi Otkrivenje, u središtu pažnje je vrhunac viševekovnog kosmičkog sukoba. A svako od njenih glavnih proročanstava završava se slavnim povratkom našeg Gospoda.

`Pročitajte Otkrivenje 1,7; Otkrivenje 11,15; Otkrivenje 14,14-20 i Otkrivenje 19,11-18. Koje slične zaključke zapažate u svakom od tih tekstova?`

Od prvog do poslednjeg poglavlja knjige Otkrivenje, vrhunac svakog proročanstva je Isusov dolazak.  „Jagnje zaklano“ (Otkrivenje 5,12) dolazi ponovo, kao Car nad carevima i Gospodar nad gospodarima (Otkrivenje 19,16). On će poraziti sve neprijatelje koji tlače i progone Njegov narod (Otkrivenje 17,14). On će ih izbaviti iz noćne more greha i dovesti ih kući u slavu. Velika borba između dobra i zla završiće se. Zemlja će biti obnovljena, a iskupljeni će zauvek živeti sa svojim Gospodom (Otkrivenje 21,1-4).

U tekstu Otkrivenje 22,7 (videti takođe Otkrivenje 22,12.17.20), Isus kaže: „Evo ću doći skoro: Blago onome koji drži riječi proroštva knjige ove“. Dakle, Isus upućuje poslednji poziv svim ljudima da odgovore na Njegovu ljubav, prihvate Njegovu blagodat i slede Njegovu istinu kako bi se pripremili za Njegov skori povratak. Otkrivenje se završava Isusovim pozivom: „I Duh i Nevjesta govore: Dođi. I koji čuje neka govori: Dođi“ (Otkrivenje 22,17).

Naš Gospod poziva sve koji tragaju za večnim životom da dođu k Njemu. On zatim poziva nas koji smo prihvatili poruku o spasenju i željno iščekujemo Njegov povratak, da Mu se pridružimo u pozivanju drugih da prihvate poruku o Njegovoj ljubavi. On nas šalje u misiju da objavljujemo Njegovu poruku, kako bismo pripremili svet za Njegov skori povratak. Nema ničeg što pruža takav osećaj ispunjenosti kao saradnja sa Hristom u Njegovom planu spasenja za poslednje vreme.

`Dakle, Hristos uskoro dolazi? Jovan je zapisao te reči pre otprilike 2000 godina. Međutim, imajući u vidu naše shvatanje stanja mrtvih, zašto će za svakog od nas, u našem ličnom iskustvu, između naše smrti i Hristovog dolaska proći tek jedan trenutak? Kako nam ta činjenica pomaže da shvatimo koliko će Hristos zaista brzo doći?`