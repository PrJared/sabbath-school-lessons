---
title:  Za dalje proučavanje
date:   18/09/2020
---

„Bog je pozvao svoju crkvu u ovo vreme, kao što je pozivao drevni Izrael, da bude svetlost svetu. Moćnim sečivom istine – porukama prvog, drugog i trećeg anđela – On je izdvojio narod iz crkava i iz sveta, da bi ga doveo u svoju svetu blizinu. Učinio ga je čuvarem svog zakona i poverio mu velike istine iz proročanstava za ovo vreme. Poput proročkih spisa poverenih drevnom Izraelu, one su sveto zaveštanje koje se mora preneti ljudima.

Tri anđela iz Otkrivenja 14 predstavljaju narod koji prihvata svetlost Božjih poruka i izlazi kao Njegov predstavnik da objavi opomenu širom planete. Hristos kaže svojim sledbenicima: ’Vi ste vidjelo svijetu’ (Matej 5,14). Svakoj duši koja prihvati Isusa, krst sa Golgote poručuje: ’Pogledajte kolika je vrednost duše.’ ’Idite po svemu svijetu i propovjedite Jevanđelje svakome stvorenju’ (Marko 16,15). Ničemu se ne sme dopustiti da spreči izvršenje tog zadatka. To je delo od presudne važnosti za ovo vreme i ono mora biti dalekosežno kao večnost. Ljubav koju je Isus pokazao prema ljudskim dušama, putem žrtve koju je prineo za njihovo iskupljenje, pokretaće i sve Njegove sledbenike.

Hristos prihvata – i to s kakvom radošću! – svako ljudsko biće koje Mu se preda. On udružuje ljudsko sa božanskim, da bi svetu otkrio tajne utelovljene ljubavi. Govorite o tome, molite se za to, pevajte o tome, preplavite svet porukama iz Njegove reči, i nastavite da osvajate nova područja.“ – Ellen G. White, Counsels for the Church, pp. 58, 59.

**Za razgovor:**

`1. U kom smislu poruke trojice anđela iz Otkrivenja 14 određuju suštinu Adventističke crkve sedmog dana?`

`2. Razmišljajte o Suboti i važnosti koju ona ima. Kao što smo videli ove sedmice, poruka koja je u njoj sadržana, toliko je važna da nam Bog zapoveda da odvojimo sedminu svog života da bismo Ga se sećali kao svog Tvorca i Spasitelja. Mi nismo obavezni da odlazimo na neku svetu goru niti u sveti grad da bismo slavili Boga. Svake sedmice, brzinom od hiljadu šesto kilometara na čas (bar u blizini ekvatora), Subota dolazi do nas. Kako nam ta činjenica dodatno pomaže da razumemo važnost tog dana, kao i onoga na šta on upućuje?`

`3. Kako da ideju o padu Vavilona i pojam žiga zveri objasnimo na najprihvatljiviji način? Odnosno, kako da te istine iznesemo na najmanje uvredljiv način, mada se moramo pomiriti s tim da će, i pored sveg našeg truda, neki ljudi ipak biti uvređeni?`