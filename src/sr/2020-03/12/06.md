---
title:  Božji poslednji poziv
date:   17/09/2020
---

`Pročitajte Otkrivenje 14,8; Otkrivenje 17,3-6 i Otkrivenje 18,1-4. Šta saznajemo o duhovnom Vavilonu na osnovu tih stihova?`

U knjizi Otkrivenje, izraz „Vavilon“ označava lažni religiozni sistem zasnovan na ljudskim delima, tradicijama i pogrešnim učenjima. On uzdiže ljudska bića i njihovu samopravednost iznad Isusa i Njegovog bezgrešnog života. On postavlja zapovesti ljudskih verskih učitelja iznad Božjih zapovesti. Vavilon je bio centar idolatrije, obožavanja sunca i lažnog učenja o besmrtnosti duše. Taj lažni verski sistem je u svoje bogosluženje neprimetno ugradio mnoga od drevnih vavilonskih verskih običaja.  Božja poruka za poslednje vreme upućena ovoj umirućoj planeti je poruka o Isusu i Njegovoj pravednosti. Ona odzvanja sa neba, pozivajući: „Pade, pade Vavilon veliki... Iziđite iz nje, narode Moj“ (Otkrivenje 18,2.4). Bog je podigao Adventističku crkvu sedmog dana da bi ona veličala poruku o Hristu u svoj njenoj punini. Veličati Isusa znači uzdizati sve što je On naučavao. To znači objavljivati dela Onoga koji je „Put i Istina i Život“ (Jovan 14,6). To takođe znači razotkrivati zablude Vavilona, koje protivreče Isusovim istinama.

`Pročitajte Otkrivenje 14,7.9-11. Koji se suprotstavljeni predmeti obožavanja ističu u ovim stihovima?`

Otkrivenje 14 opisuje dva različita bogosluženja – obožavanje Stvoritelja i obožavanje zveri. Okosnicu oba tipa verske službe čini Božji dan za bogosluženje, prava ili lažna Subota. Subota predstavlja odmor, poverenje i sigurnost koje nalazimo u Hristu, našem Stvoritelju, Iskupitelju i Caru koji dolazi. Lažna subota predstavlja zamenu zasnovanu na ljudskom mišljenju i crkvenim dekretima.  

 `Pročitajte Otkrivenje 14,12. Šta nam taj tekst govori, pogotovu u kontekstu onoga što mu prethodi? Na koji način su i zakon i blagodat otkriveni u tom tekstu, i šta možemo zaključiti na osnovu činjenice da su blagodat i zakon nerazdvojni aspekti evanđelja?`