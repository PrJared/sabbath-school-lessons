---
title:  Koristi od proučavanja Božje Reči
date:   11/08/2020
---

Proučavanje Božje Reči pruža višestruke prednosti. Apostol Petar nam kaže da na osnovu obećanja iz Svetog pisma „imate dijel u Božijoj prirodi“ (2. Petrova 1,4). Jakov pominje „usađenu riječ koja može spasti duše vaše“ (Jakov 1,21). Pavle govori o „riječi blagodati Njegove, koja može nazidati i dati vam nasljedstvo među svima osvećenima“ (Dela 20,32). Svrha Biblije je naše iskupljenje. Kad sagledamo Isusa u celokupnom Svetom pismu, mi bivamo promenjeni. Posmatrajući Ga u Njegovoj Reči, postajemo slični Njemu (2. Korinćanima 3,18). „Zakon naše intelektualne i duhovne prirode je da se menjamo posmatranjem. Um se postepeno usklađuje s temama kojima mu je dopušteno da se bavi.“ – Elen G. Vajt, Velika borba, str. 555 (original)

`Pročitajte tekstove 2. Timotiju 3,14-17 i Jovan 17,14-17. Koje dodatne prednosti proističu iz proučavanja Božje Reči?`

Obraćajući se svom mladom prijatelju, Timotiju, apostol Pavle ga podstiče da bude veran Pismu i govori mu o prednostima proučavanja nadahnute Reči. Prema Pavlu, Biblija je „korisna za učenje“. Ona otkriva istinu i raskrinkava zabludu. Ona otkriva Božji plan spasenja za ljudski rod. Ona ukorava naše grehe, ispravlja pogrešan način razmišljanja i poučava nas pravednosti. Sveto pismo otkriva Hristovu pravednost. Ono nas vodi iz bezumlja naše lične grešnosti ka lepoti Njegove pravednosti. Kad sagledamo Isusovu nesebičnu ljubav u poređenju sa našom egocentričnom prirodom, ostajemo zadivljeni. Dok u Svetom pismu posmatramo dubinu Njegovog saosećanja i brižnosti, naš život se menja. Kada drugima objavljujemo Njegovu Reč, i oni bivaju iz osnova preobraženi. Posmatrajući Isusa u Njegovoj Reči, mi postajemo sve sličniji Njemu. Svedočenje nije iznošenje našeg ličnog mišljenja, pa čak ni naših verovanja, već večnih istina koje se nalaze u Božjoj Reči. Kada Božja Reč na čudesan način blagoslovi naš život, mi možemo s pravom da govorimo drugima o tome da je ona u stanju da blagoslovi i njihov život.

`Setite se nekih teških trenutaka s kojima ste se lično suočili, a u kojima se Božja Reč pokazala kao vaša snaga. Šta ste naučili na osnovu tog iskustva?`