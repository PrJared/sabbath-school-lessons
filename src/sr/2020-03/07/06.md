---
title:  Objavljivanje Reči
date:   13/08/2020
---

Dobre vesti treba deliti sa drugima. Setite se nekog trenutka u svom životu kada su vas obradovale dobre vesti. Možda je to bio dan vaše veridbe, rođenje deteta, novi posao, kupovina automobila ili stana. Bili ste tako uzbuđeni da ste jedva čekali da to s nekim podelite.

Divno je kad možemo da svoju radost podelimo sa drugima, ali najbolja vest u čitavom svemiru je  priča o Isusu. Kad na osnovu Njegove Reči steknemo nove uvide u vezi sa spasenjem u Hristu, naše srce biva preplavljeno radošću i mi čeznemo da to kažemo još nekome. Kad su verske vlasti pokušale da zaustave apostole u njihovom propovedanju, Petar je izjavio: „Mi ne možemo ne govoriti što vidjesmo i čusmo“ (Dela 4,20).

„Čim neko dođe Hristu, u njegovom srcu rađa se želja da drugima obznani kakvog je prijatelja našao u Isusu. Spasonosna i posvećujuća istina ne može ostati zatvorena u njegovom srcu. Ako smo obučeni u Hristovu pravednost i ispunjeni radošću Njegovog Duha, koji prebiva u nama, nećemo moći da ostanemo mirni.“ – Elen G. Vajt, Put Hristu, str. 78 orig.

U Rimljanima 1,14-16, Pavle piše: „Dužan sam i Grcima i divljacima, i mudrima i nerazumnima. Zato, od moje strane, gotov sam i vama u Rimu propovjediti jevanđelje. Jer se ne stidim jevanđelja Hristova; jer je sila Božija na spasenije svakome koji vjeruje, a najprije Jevrejinu i Grku.“

Apostol Pavle se nikad nije umorio prepričavajući svoje iskustvo obraćenja. Njegovo srce je bilo preplavljeno radošću u Isusu. On je smatrao da dobre vesti treba objavljivati i nije mogao da ćuti.

`Koje ključne principe u vezi sa objavljivanjem Božje Reči nalazimo u sledećim tekstovima: Isaija 50,4; Propovednik 3,1 i 2. Timotiju 4,2?`

Kad budemo predali svoj život Hristu i Njegovoj službi, On će otvoriti pred nama vrata mogućnosti da progovorimo „zgodnu reč“ u pravo vreme onima čije je srce On otvorio. Svaki put kada svedočimo, moramo imati na umu tri biblijska principa: šta govorimo, kako govorimo i kada govorimo.  

`Ko su ljudi s kojima vi dolazite u dodir i kako biste mogli bolje da im posvedočite?`