---
title:  Pouka za učitelje
date:   14/08/2020
---

**Ključni tekst**: 2 Timotiju 3,14–17.

### Središte proučavanja

Psalam 119,105; Luka 8,11; Marko 4,26–29; Jevrejima 4,12; Jevrejima 3,19; Jevrejima 4,1; Isaija 50,4.

### Prvi deo: Opšti Pregled

Nadahnuta Božja reč sadrži životodavna načela. Kada se hristocentrična učenja Pisma prihvate verom, naš život se preobražava. Stvaralačka sila Božje reči osvetljava našu tamu. Menja nas. Isus je veliki Čudotvorac. On je Onaj koji menja život. Pošto je u središtu svih biblijskih učenja, apostol Pavle jasno navodi: „Zato ako je ko u Hristu, nova je tvar: Staro prođe, gle, sve novo postade.“ (2. Korinćanima 5,17) Isus dodaje: „Riječi koje vam Ja rekoh duh su i život su.“ (Jovan 6,63)

Biblija nije samo priručnik koji nam govori šta da činimo ili kako da izgradimo hrišćanski život. Ona je živa Božja reč koja preobražava naš život. U lekciji za ovu sedmicu istražićemo preobražavajuću silu Božje reči. Proučavaćemo simbole Reči, kao što su svetlost, malj, seme i hleb. Ove različite slike imaju jednu zajedničku stvar. One otkrivaju silu Božje reči koja menja naš život. Kada delite Božju reč sa ljudima u svojoj sferi uticaja, ona je poput svetlosti koja ih vodi kroz mračne doline života. Ona je poput ognja koji gori u njihovoj duši. Ona je poput malja koji razbija njihovo tvrdo srce. Ona je poput semena koje nečujno raste i donosi rod Duha u njihovom životu. Ona je poput hleba koji utoljuje njihovu duhovnu glad. U pouci za ovu sedmicu, otkrićemo preobražavajuću silu Božje reči.

### Drugi deo: Komentar

Psalmista David objavljuje: „Riječ je Tvoja žižak nozi mojoj, i vidjelo stazi mojoj.“ (Psalam 119,105) On takođe dodaje da „Riječi Tvoje kad se jave, prosvjetljuju i urazumljuju proste“ (Psalam 119,130). Svetlost uvek obuhvata uklanjanje tame. Ukoliko ste noću na mračnoj neosvetljenoj stazi, lako možete skrenuti s puta. Ne bi bilo neobično spotaći se i pasti u duboku provaliju ukoliko nema svetla. Uz jaku svetlost baterijske lampe bilo bi drugačije. Božja reč osvetljava put Hristovih sledbenika. Vodi nas u dom. Isus je „videlo svetu“ (Jovan 8,12) koje rasvetljava našu tamu svojom Rečju. Kada delimo Božju reč sa drugima, ona rasteruje mrak kojim je sotona obavio njihov život i osvetljava njihovu stazu prema Božjem carstvu.

U tekstu Jeremija 23,29, Božja reč se poredi sa ognjem i maljem. Poredi se sa ognjem zato što spaljuje. Kada delimo Božju reč sa drugima, oganj Božje reči gori u njihovoj duši spaljujući greh. Božja reč je takođe poput malja. Može se činiti da je izraz „malj“ neobičan izraz za opisivanje Biblije. Maljem se zakucavaju određene stvari. Njime se, takođe, razbijaju predmeti. Malj Božje reči razbija tvrda srca u komade. Setite se dramatičnih promena koje su se dogodile u životu čoveka obuzetog zlim duhom, rimskog kapetana, razbojnika na krstu i mnoštvu drugih u Novom zavetu. Božja reč je udarala u njihova tvrda srca dok se nisu slomila pod maljem ljubavi.

U jednoj od češćih upotreba simbola u Pismu, Biblija se poredi sa „semenom“. U tekstu Luka 8,11. Isus kaže: „Sjeme je Riječ Božija.“ U malenom semenu postoji život. Kada se seme Božje reči posadi u tlo uma, ono u životu stvara obilnu žetvu. Isus je često koristio simbol semena da opiše rast svog carstva. Božja reč, rasejana poput semena širom sveta, doneće obilatu žetvu. „I govoraše im: takvo je carstvo Božije kao čovjek kad baci sjeme u zemlju, i spava i ustaje noću i danju; i sjeme niče i raste, da ne zna on.“ (Marko 4,26.27) Biblijski komentator Metju Henri, komentarišući ovaj tekst, daje sledeću pronicljivu izjavu. „Ono (seme) će se pojaviti – iako se čini da je izgubljeno i zakopano ispod grumena zemlje, ono će pronaći ili probiti svoj put. Seme bačeno u zemlju će iznići. Dozvolimo reči Hristovoj da zauzme mesto koje treba da zauzme u duši i ona će se pokazatii, kao što mudrost odozgo deluje u dobrom razgovoru.“ (Matthew Henry’s Commentary on the Whole Bible, 5. sveska, str. 383). Poenta Metjua Henrija je jasna. Može se činiti da je Božja reč zakopana negde u umu. Može se činiti da je pokrivena grumenima greha, ali ako se neguje, iznići će u novi život. Korenito će promeniti naše stavove, razgovore, navike i način života. Seme je životodavno.

Biblija takođe koristi izraz „hleb“ da opiše Božju reč. Isus je rekao: „Ja sam hleb života.“ (Jovan 6,35). On dodaje: „Ne živi čovjek o samom hljebu, no o svakoj riječi koja izlazi iz usta Božijih.“ (Matej 4,4)

Hleb je predstavljao život širom drevnog sveta i jednu od osnovnih namirinica na planeti. On je važan elemenat ishrane. Čovek može dugo da živi samo na hlebu i vodi. Koristeći ilustraciju hleba, Isus objavljuje da je On važan za život.

Nakon čuda hranjenja pet hiljada ljudi u svojoj poznatoj propovedi o hlebu života, Isus izjavljuje: „Koji jede Moje tijelo i pije Moju krv ima život vječni.“ (Jovan 6,54) Ovo izgleda kao veoma neobična izjava. O čemu je Isus uopšte govorio? Očigledno, nije govorio o doslovnom jedenju Njegovog tela i pijenju Njegove krvi. Kada se hranimo Njegovom rečju, Njegova učenja postaju deo našeg života. To je Jeremija mislio kada je radosno objavio: „Kad se nađoše riješi Tvoje, pojedoh ih, i riječ Tvoja bi mi radost i veselje srcu mojemu, jer je ime Tvoj prizvano na me, Gospode, Bože nad vojskama.“ (Jeremija 15,16)

Ne postoji ništa što može u toj meri da pruži zadovoljstvo kao otkriće istine o Isusu u svakom učenju Pisma. Ohrabrite svoj razred da dele uzvišene istine o Isusu i ohrabrujuća obećanja Njegove reči sa drugima u svom okruženju.

**Ilustracija**

Kada ljudi doživljavaju promene u svom životu, veća je verovatnoća da će se otvoriti za jevanđelje. Mogu se suočavati sa zdravstvenim izazovima, krizom na poslu, problemima u odnosima, ili nekim drugim životnim poteškoćama. Zamolite Boga da vam pomogne da imate osećaja za ljude oko sebe i da vam da mudrosti da procenite njihovu otvorenost za Božju reč.

Džen se upravo preselila u novi grad. Suprug joj je umro i ona se razočarala i počela gubiti veru. Na njena vrata stigla je dopisnica za proučavanje Biblije. Iako otprilike godinu dana pre nego što je dopisnica stigla nije bila zainteresovana za duboko proučavanje Božje reči, u tom trenutku prolazila je kroz promenu u svom životu i tražila je nešto više. Imala je skrivenu glad koja nije mogla biti zadovoljena površnom verom. Odgovorila je tako što je poslala dopisnicu za proučavanje Biblije, proučavala je biblijske lekcije i danas se raduje istini Božje reči.

**Dodatni komentar**

Zadivljujuća stvar u vezi sa Božjom rečju je što sa sobom nosi silu da izvrši ono što objavljuje. Božja reč je živa reč. Druge knjige mogu biti nadahnjujuće, ali Biblija je nadahnuta i sadrži silu Darodavca života. Ona ne sadrži samo istinu; ona je istina u svojoj suštini. Žive istine Biblije ne objavljuju samo šta je istina; one izvršavaju ono što objavljuju u životu onih koji veruju (videti: Jevrejima 3,19; Jevrejima 4,12).

U Pismu, tekstovi kao što su: 2. Petrova 1,4; Jakov 1,21; Dela 20,32 uveravaju nas da kroz Božju reč „imate dijel u Božijoj prirodi“, da naše duše bivaju spasene kroz „usađenu riječ“ i da ćemo primiti „nasljedstvo među svima osvećenima“. Kada verom prihvatamo Božju reč kao živu Reč Hristovu, sve što nam je Isus obećao, postaje naše. Njegova reč je „korisna za učenje, za karanje, za popravljanje, za poučavanje u pravdi“ (2. Timotiju 3,16).

Vaš primarni cilj kao učitelja u razredu jeste da sa članovima razreda podelite uzvišeno gledište o nadahnutoj Božjoj reči i da ih ohrabrite da dele obećanja i učenja Reči sa drugima. Naša uloga nije da obraćamo ljude. To je uloga Svetog Duha. Naša uloga je da delimo učenja Božje reči koja menjaju život i dozvolimo Svetom Duhu da duboko utisne ova učenja u život drugih.

### Treći deo: Primena u životu

Obećanja Božje reči su poput putničkih čekova. Ponekad kada ljudi idu na odmor u stranu zemlju i ne žele da rizikuju noseći gotovinu, oni kupe putničke čekove u banci. Ovi čekovi ne nose nikakav rizik. Ako izgubite jedan, ili ako je ukraden, banka ih nadoknadi. Kada kupite čekove, potpišete ih, a kada ih unovčite, ponovo ih potpišete. Božja obećanja su podržana svim Njegovim bogatstvima u slavi. Nebeska neiscrpna bogatstva nikada ne ponestaju. Najbolje od svega je što su njihova preimućstva već kupljena za nas na krstu. Sve što činimo jeste da prihvatimo Njegova obećanja verom, a i sama vera je dar koji nam se daje. Ove sedmice pozovite članove svog razreda da:

1. Nauče napamet pet sledećih obećanja Božje reči: 1. Jovanova 1,9; 1. Korinćanima 10,31, Filibljanima 4,13; Filibljanima 4,19; 1. Jovanova 5,17.18.
2. Da napišu svako obećanje na kartici i čitaju ih svakog dana.
3. Da zamole Boga da dovede nekog u njihov život da podele jedno od ovih obećanja sa njim. Neka se mole za duhovnu pronicljivost da prepoznaju da li Bog već radi na nečijem srcu.
4. Da budu spremni da sledeće sedmice u razredu podele kako ih je Bog upotrebio ove sedmice.