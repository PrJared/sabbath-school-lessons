---
title:  Primena Božje Reči
date:   12/08/2020
---

Neko je u Božjoj Reči izbrojao više od tri hiljade obećanja. Svako od tih obećanja potiče iz srca Boga punog ljubavi „koji može još izobilnije sve činiti što ištemo ili mislimo, po sili koja čini u nama“ (Efescima 3,20). Božja obećanja su zaveti koje On sklapa sa svakim od nas. Kad se verom pozivamo na ta obećanja, i kad učimo druge ljude da se pozivaju na njih, blagoslovi neba ulivaju se u naš život. Apostol Pavle naglašava tu božansku realnost u Rimljanima 8: „Koji, dakle, svoga Sina ne poštedje, nego Ga predade za sve nas, kako, dakle, da nam s Njim sve ne daruje?“ (Rimljanima 8,32). Apostol Petar pojašnjava to obećanje izjavljujući da su nam darovane „sve božanstvene sile Njegove, koje trebaju k životu i pobožnosti“ (2. Petrova 1,3). Posredstvom svoje smrti na krstu i pobede nad sotonom, poglavarstvima i silama tame, Hristos je obezbedio sve što je neophodno da bismo mi živeli pobožnim, duhovnim životom. On takođe obećava da će se postarati za naše osnovne, fizičke potrebe.

`Uporedite sledeće tekstove: 1. Jovanova 1,7-9 i Filibljanima 4,13.19. Mada su ova obećanja sasvim različita, čemu nas ona uče u vezi sa Božjim karakterom? Kako su ta obećanja uticala na vaš život?`

Svako od obećanja o kojima smo čitali u ovim stihovima govori o nečem različitom, ali nam sva ona daju veoma sličnu sliku o Bogu. Ona prikazuju Boga kao nekoga ko rado prašta, ko poseduje neograničenu moć i stara se o našim osnovnim potrebama. Ona nam ulivaju sigurnost da je Bog duboko zainteresovan za nas.

`Pročitajte stihove: Jevrejima 3,19; 4,1-3 i Matej 13,58. Šta nam ti stihovi govore o potrebi da verujemo?`

U Bibliji ima tako mnogo predivnih Božjih obećanja. Kada se mi verom pozivamo na obećanja iz Božje Reči i verujemo u njih zato što ih je Hristos dao, blagoslovi povezani s tim obećanjima postaju naši. Međutim, upravo nedostatak poverenja u Božju sposobnost da uradi ono što je obećao u svojoj Reči, ograničava ispunjenje Njegovih obećanja u našem životu. Molite se da vas Bog ove sedmice uputi na nekoga kome su potrebna obećanja koja ulivaju nadu, a nalaze se u Božjoj Reči.  