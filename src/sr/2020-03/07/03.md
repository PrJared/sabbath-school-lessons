---
title:  Stvaralačka sila Božje Reči
date:   10/08/2020
---

`Uporedite sledeće tekstove: Jevrejima 1,1-3; Jevrejima 4,12 i Psalmi 33,6.9. Šta nam ti tekstovi govore o sili Božje Reči?`

Božja Reč je živa Reč. Ona u sebi nosi silu za ostvarenje onoga što objavljuje. Ljudske reči mogu da govore o onome što jeste, ali Bog govori o stvarima koje još uvek ne postoje, a onda ih stvara silom svoje Reči. Božja Reč je stvaralačka Reč. Čujna Reč koja izlazi iz Njegovih usta ima silu da stvori sve o čemu govori.  

U izveštaju o Stvaranju, u 1. poglavlju 1. Mojsijeve, izraz „reče Bog“ koristi se u više navrata (1. Mojsijeva 1,3.6.11.14.20.24.26.29). Božje izgovorene reči imale su takvu silu da se, kad je On progovorio, pojavilo suvo tlo, biljke su nikle, cveće je procvetalo, voćke su rodile, a životinje provrvele.  

Jedna zanimljiva jevrejska reč koristi se za Božju stvaralačku aktivnost u 1. Mojsijevoj 1. To je reč  „bara“. U tom konkretnom obliku, ona se koristila da opiše Božju aktivnost prilikom stvaranja ni iz čega. Taj glagol se koristio samo kada je Bog bio subjekat. Odnosno, jedino Bog može da „bara“, a On to čini snagom svoje izgovorene reči.  

Bog nije samo stvorio ovaj svet snagom svoje reči, već ga na isti način i održava – svojom rečju. A ista sila koja se nalazi u Božjoj izgovorenoj reči, nalazi se i u Njegovoj pisanoj Reči. Isti Sveti Duh koji je bio aktivan prilikom Stvaranja, bio je aktivan i pri pisanju Svetog pisma. On je isto tako prisutan i kad mi čitamo Bibliju, ali i kad drugima govorimo o njoj. U Božjoj Reči postoji stvaralačka sila koja daje život i koja ga menja. „Stvaralačka sila koja je dozvala svetove u postojanje, nalazi se u Božjoj reči. Ta reč daje silu, ona rađa život. Svaka zapovest je obećanje. Prihvaćena voljom, primljena u dušu, ona donosi sa sobom život Beskonačnoga. Ona preobražava prirodu i obnavlja dušu prema Božjem obličju.“ – Elen G. Vajt, Vaspitanje, str. 126 (original)

Kad se mi lično držimo obećanja koja nalazimo u Božjoj Reči, naš život se menja, a kad pomažemo drugima da i oni shvate i prihvate ta čudesna obećanja, Sveti Duh menja i njihov život.  

`Zamislite – Bog je progovorio i sve je nastalo. Kako da razumemo šta to znači? Šta nam ta čudesna realnost govori o Njegovoj moći? Zašto bi ta istina o Božjoj stvaralačkoj sili trebalo da bude utešna za nas?`