---
title:  Simboli Božje Reči
date:   09/08/2020
---

`Pročitajte sledeće tekstove: Psalmi 119,105; Jeremija 23,29; Luka 8,11 i Matej 4,4. Kojih pet simbola je upotrebljeno u tim tekstovima da bi se opisala Božja Reč? Zašto je, po vašem mišljenju, baš tih pet simbola upotrebljeno za Božju Reč?`

Različiti simboli upotrebljeni u ovim tekstovima opisuju neke od glavnih uloga Božje Reči. Kada drugima govorimo o Svetom pismu, ono je poput svetiljke koja im obasjava život. Isus, „svetlost sveta“, probija se kroz tamu njihovih zabluda o Bogu i Njegovom karakteru. Umovi pomračeni zabludama o Bogu, preko Božje Reči bivaju obasjani Svetim Duhom.  

Prema proroku Jeremiji, Božja Reč je kao oganj i malj. Ona spaljuje trosku greha u našem životu i lomi naša tvrda srca. Stoga, kad pomažemo ljudima da u Svetom pismu sagledaju Isusovu slavu, njihova srca bivaju slomljena, a plamen Njegove ljubavi spaljuje trosku sebičnosti, pohlepe, požude i usredsređenosti na sebe.  

Božja Reč se takođe poredi sa semenom. Ključna karakteristika semena je oživljavanje. Semenu treba vremena da nikne. Ne klijaju sva semena u isto vreme. Ne rastu sve biljke istim tempom. Ali pod odgovarajućim uslovima, klica probija seme i pruža se kroz tlo u novi život. Kad seme Božje Reči posejemo u umove i srca drugih, nećemo uvek videti trenutne rezultate, ali seme u tišini klija, i u vreme koje Bog odredi, ako ljudi odgovore na podsticaje Svetog Duha, ono će doneti žetvu za Božje carstvo.

Isus poredi svoju Reč sa hranljivim hlebom. Kao što mnogi od nas znaju, malo je toga što može tako da zasiti kao vekna dobrog hleba. Božja Reč je u stanju da utoli glad duše i zadovolji naše najdublje duhovne čežnje. Kad budete drugima govorili o obećanjima iz Božje Reči i pomagali im da otkriju da je Isus ta Reč, njihov život će biti preobražen Njegovom dobrotom, i oni će biti očarani Njegovom ljubavlju, zadivljeni Njegovom blagodaću i zadovoljni u Njegovom prisustvu.  

`I opet, razmislite o istinama koje su nam poznate samo zahvaljujući Bibliji. Šta nam to govori o tome kako bi trebalo da vrednujemo njena učenja?`