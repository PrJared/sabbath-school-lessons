---
title:  Pouka za učitelje
date:   24/07/2020
---

**Ključni tekst**: 1 Jovanova 5,14–16.

### Središte proučavanja

Otkrivenje 12,17; Jevrejima 7,25; Danilo 10,10–14.

### Prvi deo: Opšti Pregled

U velikoj borbi između dobra i zla, posrednička molitva je moćno oružje (Otkrivenje 12,7–9; 2. Korinćanima 10,4.5). Molitva nije neka vrsta pobožne beznačajne fraze koja nas greje iznutra. Ona je, prema rečima Elen Vajt „otvaranje srca Bogu kao Prijatelju“ (Put Hristu, str. 93. original) Ona je deljenje naših radosti i tuga sa Bogom, naših borbi i pobeda, naših snova i razočarenja. Upravo se u molitvi povezujemo sa Bogom na najdubljem nivou. Kroz posredovanje se uključujemo u duhovni rat i molimo Svemoćnoga za spasenje ljudi do kojih nam je stalo.

Bog čini sve što može da dođe do ljudi bez naših molitava, ali On je milostiv i nikada neće prekršiti njihovu slobodu izbora. Naše molitve unose promenu jer postoje osnovna pravila u sukobu između dobra i zla. Jedan od večnih zakona u univerzumu jeste da je Bog svakom ljudskom biću dao slobodu izbora. Svi zli duhovi ne mogu nas prisiliti da učinimo greh i svi nebeski anđeli nikada nas ne bi prinudili da učinimo ono što je ispravno. Bog dobrovoljno ograničava Sebe našim odlukama. On ne koristi silu da nas motiviše da Mu služimo.

Kada se molimo za nekog drugog, izlažemo svoje srce božanskim uticajima. Bog nam daje mudrost i veštinu da dođemo do druge osobe. Pored toga, naše molitve otvaraju vrata mogućnosti da Bog snažnije deluje u životu drugih ljudi. On poštuje našu slobodu izbora i izliva svog Duha preko nas da ih pridobije za svoje carstvo. On oslobađa nebeske sile u njihovu korist. Naše molitve postaju kanal kroz koji Bog snažno utiče na druge kad je večni život u pitanju.

### Drugi deo: Komentar

Jedan od najsnažnijih tekstova u Bibliji o posredničkoj molitvi nalazi se u 1. Jovanovoj 5,14–16. Tekst počinje uverenjem da Bog čuje naše molitve. „I ovo je sloboda (pouzdanje) koju imamo k Njemu da ako što molimo po volji Njegovoj posluša nas.“ (1. Jovanova 5,14) Reč „pouzdanje“ znači „snažna sigurnost“. Ima značenje izvesnosti. Pouzdanje je suprotno od sumnje i nesigurnosti. Zapazite da naše pouzdanje nije u našim molitvama, već u Bogu koji uslišava naše molitve. Božje obećanje da će odgovoriti na naše molitve nije bezuslovno. Kada je naša volja oblikovana po Božjoj volji i kada je jedno sa Njegovom voljom, možemo imati potpunu sigurnost da će nas čuti. Uvek je Božja volja da nam oprosti grehe. Uvek je Njegova volja da nam da pobedu nad silama zla. Uvek je Božja volja da nam da dar Njegovog spasenja, i uvek je Božja volja da povede one za koje se molimo da upoznaju Njegovu reč.

Verom prihvatamo da su Božja obećanja istinita. Verom prihvatamo da će On uslišiti naše molitve. Verom prihvatamo da On deluje na načine koje ne možemo sagledati, i sigurno ni potpuno razumeti, da bi spasao one za koje se molimo. Tekst 1. Jovanova 5,16. jedan je od stihova u čitavoj Bibliji koji nam u najvećoj meri može razjasniti šta se događa kada se molimo. On pomera zavesu u stranu i daje nam uvid u Božje delovanje kroz naše molitve. „Ako ko vidi brata svojega gdje griješi grijehom ne k smrti, neka se moli, i daće mu život; onima koji griješe ne k smrti.“ Ovde Jovan navodi dve vrste greha – greh koji vodi k smrti i grehe koji ne vode k smrti.

Većina biblijskih proučavaoca shvata da je greh koji vodi k smrti neoprostiv greh. Jovan nas ne ohrabruje da se molimo za taj greh. On nas, međutim, podstiče da se molimo za pojedince koji nisu počinili neoprostiv greh. Kada molimo Boga da ih spase, On daje „život onima koji griješe ne k smrti“.

Šta znači da Bog onome koji se moli, posredniku, daje život za druge? The SDA Bible Commentary sugeriše da će „Hristos hrišćaninu koji se moli dati život da ga prosledi onim grešnicima čija srca nisu potpuno otvrdnula... Hrišćanin nema silu nezavisno od Spasitelja, tako da, na kraju, Hristos je taj koji daje život, iako je posrednička molitva možda bila oruđe kojim je život bio darovan“. (Sedma sveska, str. 678) Naše molitve postaju kanal kojim sam Božji život ispunjava srca koja čeznu za spasenjem.

Pod nadahnućem Svetog Duha, Elen Vajt govori o uspešnosti posredničke molitve u dve izuzetne izjave: „Deo Božjeg plana je da nam osigura, odgovarajući na našu molitvu vere, ono što nam ne bi dao da Ga za to nismo molili.“ (Velika borba, str. 525. original) „Anđeli koji služe čekaju oko prestola da odmah poslušaju nalog Isusa Hrista da usliše svaku molitvu izrečenu u iskrenoj, živoj veri.“ (Selected Messages, 2. sveska, str. 377)

Kada se naše molitve uzdignu ka Božjem prestolu, Isus nalaže nebeskim anđelima da se istog trenutka spuste na Zemlju. On ih osposobljava da pobede sile pakla koje se bore za um pojedinca za koga se molimo. Ta osoba ima slobodu da izabere Hrista ili sotonu. Naše molitve ne prisiljavaju volju niti manipulišu njome. One pružaju najbolju priliku da pojedinac jasno uvidi određena pitanja i da mu najveću prednost da izabere večni život.

**Isusov molitveni život**

Jevanđelja sasvim posebnim izrazima detaljno opisuju Isusov molitveni život. Jedna odlika Isusovog života koja se posebno ističe jeste vreme koje je sam provodio sa Bogom u molitvi. Luka o tome govori na sledeći način. „A On dolažaše u pustinju i moljaše se Bogu.“ (Luka 5,16) U 9. poglavlju Luka dodaje: „I kad se jadanput moljaše Bogu.“ (Luka 9,18) Matej nekoliko puta opisuje da se Isus povukao iz mnoštva da se moli, uključujući tu i najveće iskušenje u Njegovom životu. Sudbina sveta drhtala je u neizvesnosti. Isus je molio Boga u Getsimanskom vrtu za snagu da se suoči sa ogromnim izazovom koji je bio pred Njim (Matej 26,36–39).

Jevanđelje po Marku počinje jasnim opisom Isusovog molitvenog života. Nakon užurbanih aktivnosti u Subotu u Kapernaumu, rano sledećeg jutra, Isus „otide nasamo i ondje se moljaše Bogu“ (Marko 1,35). Tri pojedinosti možemo zapaziti u vezi sa odlikama Isusovog molitvenog života. Prvo, imao je vreme kada se moli. Često je ustajao rano ujutru da bi u tišini provodio vreme nasamo sa Bogom. Drugo, imao je mesto na kome se moli. Isus je imao svoja omiljena mesta na kojima je razgovarao sa Bogom daleko od mnoštva koje se obično tiskalo oko Njega. Treće, Isusove molitve na skrovitom mestu nisu nužno bile tihe molitve. Matejevo jevanđelje beleži da je Isus tri puta u toku molitve u Getsimanskom vrtu pao na svoje lice „govoreći“ (Matej 26,39.42.44). Jevrejima poslanica beleži da je Isus „sa velikom vikom i suzama prinosio moljenja i molitve Onome koji Ga može spasiti od smrti, i bi utješen po svojoj pobožnosti“ (Jevrejima 5,7).

Jednom prilikom učenici su čuli kako se Hristos moli i bili su toliko dirnuti Njegovim ličnim molitvama da su zatražili da ih nauči da se mole (Luka 11,1). Elen Vajt dodaje sledeću pronicljivu izjavu: „Naučite da se molite naglas kada samo Bog može da vas čuje.“ (Naše uzvišeno zvanje, str. 130. original) Pojedini ljudi su zabrinuti da se naglas mole jer se plaše da će ih sotona čuti i znati za šta se mole. Oni smatraju da je bolje, pošto sotona ne može da čita misli, da se mole u sebi. Molitva koju izgovaramo u sebi je svakako prikladna. Jedan od izazova je, međutim, što naše misli mogu početi da lutaju.

Ima nečeg posebnog u glasnoj molitvi koja nam pomaže da ostanemo usredsređeni. Kada imamo određeno vreme za molitvu, i nalazimo se na mestu na kom se obično molimo, i kada naglas izlivamo svoje srce pred Bogom, naš molitveni život postaje značajniji. Ne moramo da brinemo o tome da će sotona čuti naše molitve, jer „na zvuk usrdne molitve, čitava sotonina vojska drhti“. (Elen Vajt, Testimonies for the Church, 1. sveska, str. 346)

Kada se iskreno molimo za druge, naše molitve se ujedinjuju sa Hristovim molitvama, molitvama našeg moćnog Posrednika, na prestolu Božjem. On odmah upošljava sve izvore nebeske da pozitivno utiče na one za koje se molimo. Isus se poimence molio za Petra. Molio se da Petar iskusi duboko obraćenje. Isusove molitve su bile uslišene i Petar je postao snažan govornik na dan Pedesetnice.

Apostol Pavle se poimenično molio za crkve u Efesu, Kolosu i Filibi. Takođe se često poimenično molio za svoje saradnike u širenju jevanđelja. Oni su bili u njegovom srcu i na njegovim usnama u molitvi. Zajedno sa Isusom, apostol Pavle je posredovao za one sa kojima je radio i za one za koje je radio.

Kao što možemo potvrditi, jedan od velikih divova Starog zaveta bio je Danilo. Njegovo posredovanje za Izrailj zabeleženo je u 9. poglavlju Knjige proroka Danila. Njegova usrdna molitva je primer crkvi danas o sili posredovanja. Kroz celo Pismo, posrednička molitva je od posebnog značaja. Posrednička molitva je moćna. Posrednička molitva je deo Božjeg plana da promeni naš život i dosegne izgubljene ljude.

### Treći deo: Primena u životu

Da li biste voleli da imate živ molitveni život? Da li biste želeli da postanete moćan posrednik za Boga? Sledi nekoliko praktičnih koraka koje možete slediti.

1. Odredite posebno vreme i mesto da tražite Boga radi spasenja drugih.
2. Zamolite Boga da izvrši uticaj na vas da odredite osobu za koju treba da se molite. Provedite vreme razmišljajući o onima u vašoj sferi uticaja kojima su potrebne molitve. Sveti Duh će uticati na vas i osvedočiti ko prolazi kroz duhovnu borbu i kome su tog dana molitve najpotrebnije.
3. Sastavite listu onih za koje ste osvedočeni da traže Boga. Sledite Isusov metod i poimenično se naglas molite za njih.
4. Dok tražite Boga u molitvi, pozovite druge da vam se pridruže u posredničkoj molitvi. Isus je pozvao Petra, Jakova i Jovana u svoj uži krug u trenucima iskrene molitve. Upućivanje molitve zajedno sa drugima je snažan metod da ostanemo usredsređeni u molitvi. Prema tekstu Matej 18,18.19. kada se dvoje ili troje zajedno mole, Bog čuje i izliva svoje posebne blagoslove. U 7. svesci Testimonies for the Church Elen Vajt postavlja ovo izazovno pitanje: „Zašto vernici ne osete dublju, iskreniju brigu za one koji su daleko od Hrista? Zašto se dvoje ili troje ne sastanu i ne mole Bogu za spasenje neke posebne osobe, a zatim za sledeću?“ (str. 21)

Zašto svake sedmice ne odredite nekoliko trenutaka u subotnoškolskom razredu da se molite za ljude koji ne dolaze u Subotnu školu ili crkvu, i posmatrajte šta će Bog učiniti?