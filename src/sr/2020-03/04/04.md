---
title:  Pavlove posredničke molitve
date:   21/07/2020
---

Posrednička molitva je biblijski utemeljena. Tokom čitave svoje službe, Pavle se molio za nove obraćenike u crkvama koje je osnivao na svojim evanđeoskim putovanjima. On je verovao da će se, zahvaljujući njegovim molitvama, desiti nešto što se inače ne bi desilo kad se ne bi molio. Premda je fizički bio odvojen od onih koje je voleo, shvatio je da oni mogu biti u srcu sjedinjeni kad se mole jedni za druge.  

`Pročitajte tekst Efescima 1,15-21. Na linijama u produžetku navedite različite zahteve koje je Pavle uputio Bogu u vezi sa Efescima. Šta je on konkretno tražio od Boga za njih?`

Pavlova molitva za vernike u Efesu vredna je naše pažnje. On se molio da im Bog da mudrost i duhovnu pronicljivost, da rasvetli njihov um božanskom istinom i pruži im nadu u večni život. Takođe se molio da oni dožive moćno delovanje Božje sile u svom životu. Taj Bog je tako silan, tako moćan da je podigao Isusa iz mrtvih, što predstavlja temelj njihove nade na večni život sa Njim. Pavle zaključuje svoju molitvu podsećanjem na „bogatstvo slave nasljedstva Njegova“. Hrišćani u Efesu mora da su bili uveliko ohrabreni znajući, ne samo da se Pavle moli za njih, već i za šta se on moli.  

`Pročitajte Filibljanima 1,3-11 i zapazite ton Pavlove molitve. Da ste bili član crkve u Filibi, i da ste primili takvo pismo od Pavla, u kom on kaže ne samo da se moli za vas već otkriva i sadržaj svoje molitve, kako biste se osećali i zašto? Koja se obećanja nalaze u rečima te molitve? U isto vreme, koji saveti su takođe tu?`

To su neke od reči Biblije koje najviše uzdižu i ohrabruju – pune obećanja, kao i poziva da se ispunimo ljubavlju, znanjem i pronicljivošću koja proističe iz poznavanja Isusa, kako bismo mogli da budemo sve ono što je Bog nameravao da mi budemo u Njemu.   