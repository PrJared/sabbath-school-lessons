---
title:  Srž molitve
date:   23/07/2020
---

U čitavoj Bibliji, stavlja se naglasak na određenost i konkretnost u molitvi. Molitva nije neka nejasna težnja duše. Ona pred Boga iznosi sasvim posebne i određene zahteve. Isus se molio posebno za svoje učenike. Apostol Pavle se molio posebno za hrišćane u Efesu, Filibi i Kolosu. Molio se i za svoje mlade saradnike kao što su bili Timotije, Tit i Jovan Marko.

`Pročitajte tekstove 1. Samuilova 12,22-24 i Jov 16,21. Šta ta dva teksta imaju zajedničko? Šta nam oni govore o posredničkoj molitvi?`

Samuilo i Jov naglašavaju potrebu za ozbiljnim, svesrdnim i određenim posredovanjem. Samuilove reči su prilično snažne. On odlučno izjavljuje: „Ne dao Bog da zgriješim Gospodu i prestanem moliti se za vas“ (1. Samuilova 12,23). A u Jovovim rečima skoro da čujemo odjek Samuilove molitve: „O, kad bi se neko mogao založiti za čoveka pred Bogom“ (Jov 16,21, prevod sa engleskog). Dakle, naš posao je da se molimo za muškarce i žene koji ne poznaju Hrista.

`Pročitajte tekst 1. Jovanova 5,14-16. Šta se dešava kada posredujemo za druge?`

Kada se molimo za druge, mi postajemo kanali Božjih blagoslova. Bog preko nas izliva na njih reku vode života, što izvire iz nebeskog prestola. Cela sotonska vojska drhti na zvuk usrdne posredničke molitve. Elen Vajt opisuje silu molitve ovim značajnim rečima: „Sotona ne može da podnese da se mi obraćamo njegovom moćnom suparniku, jer strahuje i drhti pred Njegovom snagom i veličanstvom. Čitava sotonska vojska drhti na zvuk vatrene molitve.“ – Testimonies for the Church, vol. 1, p. 346. Molitva nas povezuje sa Izvorom božanske sile u borbi za duše izgubljenih muškaraca i žena.  

`Pročitajte stihove Matej 18,18.19. U kakvoj je vezi taj tekst sa posredničkom molitvom, i kako nas on ohrabruje da se molimo sa drugima za spasenje onih koji ne poznaju Gospoda?`