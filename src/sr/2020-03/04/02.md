---
title:  Kosmička borba
date:   19/07/2020
---

`Uporedite tekstove Otkrivenje 12,7-9, Efescima 6,12 i 2. Korinćanima 10,4. Na koji način ovi tekstovi utiču na naše razu­mevanje posredničke molitve?`

Biblija podiže veo između vidljivog i nevidljivog sveta. Postoji borba između dobra i zla, između sila pravednosti i sila tame, između Hrista i sotone. U tom kosmičkom sukobu, Bog poštuje ljudsku slobodu. On nikad ne manipuliše našom voljom, niti vrši nasilje nad savešću. On šalje svog Svetog Duha da ubedi muškarce i žene u božansku istinu (Jovan 16,7.8). Nebeski anđeli ulaze u tu bitku da bi vršili uticaj na ljude, koji će se odraziti na večnost (Jevrejima 1,14). Osim toga, Bog delovanjem proviđenja utiče na događaje u ljudskom životu, koji ih vode ka Njemu.  

Ali ono što Bog neće učiniti, to je da vrši nasilje nad savešću. Nasilje je u suprotnosti sa zakonima Božjeg carstva. Prinuda je strana načelu ljubavi koje predstavlja osnovu Njegove vladavine. Zato je molitva toliko značajna. Iako Bog čini sve što je u Njegovoj moći kako bi dosegao do ljudi i pre nego što se mi pomolimo, naše molitve oslobađaju Božju veliku silu. On poštuje našu slobodnu volju kad se molimo za druge i, u svetlu sukoba između dobra i zla,  može da učini više kad se molimo nego kad se ne molimo.  

Pažljivo razmotrite sledeću izjavu: „Deo Božjeg plana je da nam osigura, u odgovoru na molitvu vere, ono što nam ne bi dao da Ga za to nismo molili“. – Elen G. Vajt, Velika borba, str. 525 (original). U velikom sukobu između dobra i zla molitva može mnogo šta da promeni. Kad se molimo za ljude koji ne poznaju Hrista, to otvara kanale kojima božanski blagoslov utiče na njihov život. Bog poštuje našu odluku da se molimo za njih i deluje sa još većom silom u njihovu korist.  

Ipak, kada se bavimo pitanjem posredničke molitve, trebalo bi ponizno da priznamo da ne razumemo u potpunosti na koji način Bog deluje. To ipak ne bi trebalo da nas spreči da uživamo u blagoslovima koje molitva pruža i nama i drugim ljudima.

`Šta mislite, zašto Bog deluje sa više sile kada se molimo nego kad zanemarujemo molitvu? Čak i ako ne razumemo u potpunosti kako sve to funkcioniše, zašto bi biblijski savet da se molimo za druge trebalo da nas prosto prisili da to i radimo?`