---
title:  "Isus – moćni posrednik"
date:   20/07/2020
---

`Pročitajte sledeće tekstove: Luka 3,21; Luka 5,16 i Luka 9,18. Šta nam ti tekstovi govore o odnosu između Isusovog molitvenog života i Njegove uspešnosti u službi?`

Isusov život bio je život stalnog zajedništva sa Njegovim Ocem. U trenutku svog krštenja, kad je otpočeo svoju mesijansku službu, On se molio za božansku silu da bi mogao da ostvari nameru neba. Sveti Duh Ga je osposobio da izvrši Očevu volju i obavi zadatak koji je bio pred Njim. Bilo da je hranio pet hiljada ljudi, lečio leprozne, ili izbavljao opsednute, Isus je uviđao da, u borbi između dobra i zla, molitva predstavlja moćno oružje za odbijanje napada sila tame. Molitva je način koji je nebo odredilo za udruživanje naše bespomoćnosti i slabosti sa Božjom neograničenom silom. To je način da se uzdignemo ka Bogu, koji jedini može da dotakne srca onih za koje se molimo.

`Pročitajte tekstove Luka 22,31-34 i Jevrejima 7,25. Kakvo je obećanje Isus dao Petru da bi ga pripremio za iskušenja s kojima će se suočiti u bliskoj budućnosti? Kakvo obećanje On daje svakom od nas kad se suočavamo sa iskušenjima?`

Oni koji su uspešni u zadobijanju duša su muškarci i žene molitve. Isus se molio za Petra po imenu. Uveravao ga je da će se u trenutku najvećeg iskušenja moliti za njega. Sotona je prilično dobro razumeo Petrov potencijal za širenje Božjeg carstva. Zato je planirao da uradi sve što je u njegovoj moći kako bi uništio Petrov pozitivan uticaj u hrišćanskoj crkvi. Međutim, u svim Petrovim iskušenjima Isus se molio za njega i Učiteljeve molitve su bile uslišene. Kako je divno znati da se Spasitelj na isti način moli i za nas. On nas poziva da Mu se pridružimo u posredničkim molitvama i da ljude uzdižemo do Njegovog prestola pominjući ih po imenu.  

Naša istrajnost u molitvi pokazuje da smo svesni svoje potpune zavisnosti od Boga da bismo dotakli srce osobe za koju se molimo.

Za koga se trenutno molite? Zašto je tako važno nikad ne odustati, bez obzira koliko situacija izgledala teško?

`Za koga se trenutno molite? Zašto je tako važno nikad ne odustati, bez obzira koliko situacija izgledala teško?`