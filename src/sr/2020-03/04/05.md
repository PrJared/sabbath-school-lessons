---
title:  Nevidljive sile na delu
date:   22/07/2020
---

Posrednička molitva je moćno oružje u sukobu između dobra i zla koji mi nazivamo „velika borba“. Jedno od najjasnijih otkrivenja te borbe nalazimo u 10. poglavlju Knjige proroka Danila.

Setićete se da je prorok Jeremija predvideo da će Jevreji provesti sedamdeset godina u vavilonskom ropstvu. Pred kraj Danilovog života, taj proročki period bližio se kraju. Međutim, Danilo je bio zabrinut, jer je video malo dokaza da se Jeremijine reči ispunjavaju. Njegov narod još uvek nije bio oslobođen.  

Vavilon su osvojili Miđani i Persijanci, ali Jevreji su i dalje bili u ropstvu. Danilo je postio i molio se tri sedmice. Usrdno je posredovao za svoj narod. A onda, na kraju te tri sedmice, jedno blistavo anđeosko biće pojavilo se pred njim.

`Pročitajte tekst Danilo 10,10-14. Kada je Danilova molitva uslišena i šta je privremeno usporilo njeno ispunjenje?`

To je fascinantan tekst. Da bismo ga u potpunosti razumeli, hajde da prepoznamo neke od ličnosti. Ko je knez carstva persijskoga? Sigurno ne Kir. On je bio car Persije. Izraz „knez carstva Persijskoga“ najverovatnije se odnosi na sotonu. Isus ga je takođe nazivao „knezom“ ili „vladarom“ ovog sveta (Jovan 12,31; Jovan 14,30). Pavle ga je proglasio „knezom koji vlada u vetru“ (Efescima 2,2). Ako persijski knez predstavlja sotonu, ko je onda Mihailo? Izraz „Mihailo“ koristi se pet puta u Bibliji (Otkrivenje 12,7; Juda 9; Danilo 10,13.21 i Danilo 12,1). Pažljivo proučavanje tih tekstova otkriva da je „Mihailo“ (što znači „ko je kao Bog“), u stvari, još jedno ime za Isusa, kojim se On opisuje kao Zapovednik svih anđela u direktnom sukobu sa sotonom. Hristos je večni, prepostojeći, svemogući Sin Božji. Jedna od Njegovih uloga kao Zapovednika svih anđela jeste da porazi i konačno uništi sotonu.

Deseto poglavlje Knjige proroka Danila povlači zavesu u stranu i otkriva tu borbu između dobra i zla. Kad se Danilo molio, Mihailo, svemogući Isus, spustio se s neba da bi odbio napad sila tame. Premda mi to ne vidimo, Isus isto tako radi na uslišenju naših posredničkih molitava. On je moćni Spasitelj. Nijedna od naših molitava ne prolazi nezapaženo.

`Kako sagledavate realnost velike borbe koja se odvija u vašem ličnom životu? Šta vam realnost te borbe govori o tome kakve bi odluke trebalo da donosite?`