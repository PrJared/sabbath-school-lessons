---
title:  Počnite tu gde se nalazite
date:   14/07/2020
---

Neko je s pravom rekao: „Jedino mesto u životu odakle se može krenuti, upravo je ono na kom se nalazite, jer nema drugog mesta s kog bi se moglo početi.“ Isus je naglasio taj princip u tekstu Dela 1,8, gde kaže: „Nego ćete primiti silu kad siđe Duh Sveti na vas; i bićete Mi svjedoci i u Jerusalimu i po svoj Judeji i Samariji i tja do kraja Zemlje.“

Isusova poruka Njegovim učenicima suviše je jednostavna da bi se pogrešno razumela: počnite tu gde se nalazite. Svedočite tu gde vas je Bog postavio. Umesto da sanjarite o nekim boljim prilikama, počnite u svom okruženju. Posmatrajte božanskim očima mogućnosti koje su vam najbliže!

Ne morate biti najobrazovanija osoba na svetu, ni najrečitija, niti najtalentovanija. Koliko god da su korisni neki od tih vaših darova kad se ispravno koriste, na kraju vam je jedino potrebna ljubav prema Bogu i ljubav prema dušama. Ako ste spremni da svedočite, Bog će otvoriti put da to i učinite.  

`Pročitajte sledeće tekstove: Jovan 1,40.41; Jovan 6,5-11 i Jovan 12,20-26. Šta nam oni govore o tome kakav je bio Andrijin duhovni vid i njegov pristup svedočenju?`

Andrijino iskustvo nam mnogo govori. On je počeo u sopstvenoj porodici. Prvo je svom bratu, Petru, govorio o Hristu. Kasnije, uspostavio je srdačan odnos sa jednim dečakom koji je zatim Isusu pružio materijal za jedno od njegovih čuda. Osim toga, znao je tačno šta da radi sa Grcima. Umesto da raspravlja o teologiji, opazio je njihovu potrebu i upoznao ih sa Isusom.

Umeće uspešnog zadobijanja duša je umeće građenja pozitivnih, brižnih odnosa. Setite se svojih najbližih koji možda ne poznaju Isusa. Da li oni primećuju da u vašem životu postoji neko ko je saosećajan i brižan? Da li u vama vide mir i osećaj smisla za kojim čeznu? Da li je vaš život dobra reklama za evanđelje? Mi stičemo prijatelje za Boga tako što govorimo o Isusu. Oni najpre postaju hrišćanski prijatelji, a s vremenom, slušajući našu poruku o biblijskoj istini za poslednje vreme, možda postanu i adventistički hrišćani.

`Zašto je ponekad tako teško voditi članove svoje porodice i rođake ka Hristu? Da li ste imali uspeha u svedočenju o Isusu kod bilo kog člana svoje porodice ili bliskog prijatelja? Iznesite bilo koje načelo koje bi moglo biti od koristi u razredu.`