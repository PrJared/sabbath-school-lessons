---
title:  Izlaženje na kraj sa teškim ljudima
date:   15/07/2020
---

sus je bio stručnjak za izlaženje na kraj sa teškim ljudima. I rečima i postupcima, On je jasno pokazivao da ih prihvata. Saosećajno je slušao šta ih muči, postavljao im pitanja i postepeno otkrivao božanske istine. Prepoznavao je unutrašnju čežnju i najokorelijih srca, i video potencijal čak i u najgorim grešnicima. Prema Isusovom shvatanju, niko nije bio izvan domašaja evanđelja. On je nesumnjivo verovao da „niko nije tako nisko pao, niko nije tako loš da ne bi mogao naći oslobođenje u Hristu.“ – Elen G. Vajt, Čežnja vekova, str. 258 (original). Isus je gledao na ljude kroz drugačija sočiva u odnosu na ona kroz koja mi gledamo. U svakom ljudskom biću video je odraz slave prvobitnog Stvaranja. Uzdizao je njihove misli da bi shvatili šta mogu da postanu, i mnogi su zaista uspeli da se uzdignu i ispune Njegova očekivanja u svom životu.

`Pročitajte sledeće tekstove: Matej 4,18.19; Marko 12,28-34 i Luka 23,39-43. Šta nalazite da je slično u Hristovom obraćanju Simonu Petru i Andriji, neimenovanom književniku i razbojniku na krstu? Pažljivo proučite Hristov pristup svakome od njih. Šta vam tu posebno pada u oči?`

Kuda god je išao, Isus je video duhovne mogućnosti. I u najbeznadežnijim okolnostima, On je video potencijalne kandidate za Božje carstvo. Mi bismo za tu sposobnost rekli: Imao je „oko za rast crkve“. „Oko za rast crkve“ je stečena sposobnost da se na ljude gleda onako kako ih je Isus video – kao na one koje je moguće zadobiti za Božje carstvo. Postoje takođe i „uši za rast crkve“, što ima veze sa osluškivanjem neizrečenih potreba onih koji nas okružuju. To podrazumeva osluškivanje težnji njihovog srca za nečim što ne poseduju, čak i kada oni o tome ne govore otvoreno.  

Tražite od Gospoda da vas učini osetljivim za službu Svetog Duha u životu drugih. Molite se da doživite taj Božji „drugi dodir“, koji će vam otvoriti oči za duhovne prilike u koje vas On svakodnevno dovodi da biste svoju veru delili sa drugima. Tražite od Boga oko koje vidi, osetljivo srce koje sluša, i spremnost da govorite drugima o Hristu kakvog poznajete i volite, i – naći ćete se na najuzbudljivijem putovanju u svom životu! Život će vam poprimiti jedan potpuno novi smisao. Imaćete osećaj zadovoljstva i radosti kakve nikad ranije niste iskusili. Samo oni koji rade za duše poznaju zadovoljstvo koje to donosi.