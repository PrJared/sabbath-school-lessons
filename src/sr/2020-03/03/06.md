---
title:  Uočavanje prilika koje pruža proviđenje
date:   16/07/2020
---

Knjiga Dela apostola puna je priča o tome kako su učenici koristili prilike za širenje Božjeg carstva, koje im je proviđenje pružalo. S kraja na kraj knjige, čitamo zadivljujuće izveštaje o ranoj crkvi i njenom rastu, uprkos izazovima s kojima se suočavala spolja i iznutra.

U 2. Korinćanima 2,12.13, na primer, apostol Pavle iznosi iskustvo koje je imao u Troadi: „A kad dođoh u Troadu da propovijedam jevanđelje Hristovo, i otvoriše mi se vrata u Gospodu, ne imadoh mira u duhu svojemu, ne našavši Tita, brata svojega; nego oprostivši se s njima iziđoh u Makedoniju.“ Bog je na čudesan način otvorio vrata da bi Pavle mogao da propoveda evanđelje na evropskom kontinentu, a on je znao da vrata koja Bog danas otvara, sutra mogu biti zatvorena. I tako, pošto je sagledao mogućnosti, ugrabio je priliku i odmah otplovio u Makedoniju.  

Bog Novog zaveta je Bog otvorenih vrata – Bog koji nam pruža prilike da drugima govorimo o svojoj veri. U čitavoj knjizi Dela apostola, Bog je na delu. Otvorena su vrata gradova, provincija, zemalja, i što je najvažnije, ljudskih srca.

`Pročitajte Dela 8,26-38. Šta nam ti stihovi govore o Filipovoj otvorenosti za Božje vođstvo i njegovoj spremnosti da iskoristi ukazane prilike?`

„Anđeo je odveo Filipa čoveku koji je težio za svetlošću i koji je bio spreman da prihvati jevanđelje, ali i danas, anđeli će usmeravati stope onih evanđeoskih radnika koji dozvoljavaju da Sveti Duh posveti njihov jezik i oplemeni njihovo srce. Anđeo koji je poslao Filipa, mogao je i sam da obavi delo sa Etiopljaninom, ali to nije Božji način postupanja. Po Njegovom planu, ljudi treba da rade sa svojim bližnjima.“ – Elen G. Vajt, Apostolska crkva – Hristovim tragom, str. 109 (original)

Ako budemo imali uši da čujemo i oči da vidimo, i nas će voditi nevidljivi anđeli kako bismo istinom o Carstvu dotakli one koji tragaju za istinom.

`Zapazite koliko je Sveto pismo bitno u ovoj priči. Zapazite, takođe, koliko je bilo važno u tom trenutku da se neko ko poznaje Pisma prihvati da ih tumači. Koje pouke se tu kriju za nas? `