---
title:  Drugi dodir
date:   12/07/2020
---

Ima samo jedno čudo u čitavoj Bibliji koje je Isus ostvario u dve faze. To je isceljenje slepog čoveka u Vitezdi. Ta priča pruža bezvremene pouke današnjoj hrišćanskoj crkvi. Ona ilustruje Božji plan da svakog vernika upotrebi kako bi nekog drugog doveo do Isu­sa. Pismo objavljuje:

„I dođe u Vitsaidu; i dovedoše k Njemu slijepa, i moljahu Ga da ga se dotakne“ (Marko 8,22). Dve ključne reči ovde su „dovedoše“ i „moljahu“. Slepi čovek nije došao sam. Prijatelji su videli njegovu potrebu i doveli ga. On možda nije imao mnogo vere, ali oni su imali. Verovali su da će Isus izlečiti ovog čoveka od slepila.  

U Novom zavetu se pominje otprilike 25 različitih čuda isceljenja koja je Isus učinio. U više od polovine slučajeva, neki rođak ili prijatelj je doveo pojedinca da ga Isus isceli. Mnogi ljudi nikad neće doći Isusu ukoliko ih ne dovede neko ko ima vere. Dakle, naša uloga je da postanemo „dovodioci“ i da ljude upoznajemo sa Isusom.

Druga reč koju vredi razmotriti u tekstu Marko 8,22 je reč „moljahu“, koja može da znači „moliti, preklinjati, ili podsticati“. Ona podrazumeva nežnije, ljubaznije, obzirnije obraćanje u odnosu na glasno, bučno zahtevanje. Prijatelji ovog čoveka obratili su se Isusu ljubazno, verujući da On ima i želju i moć da mu pomogne. Taj čovek možda nije verovao da Isus može da ga isceli, ali njegovi prijatelji su verovali. Ponekad moramo druge dovesti Isusu na krilima sopstvene vere.

`Pročitajte Marko 8,22-26. Šta mislite, zašto je Isus izlečio ovog čoveka u dve faze? Koje pouke ta priča ima za nas, kao današnje Isusove svedoke? `

Da li je moguće da ni mi ne vidimo ljude jasno? Da li ih ponekad posmatramo više kao „drveće koje hoda“ u vidu nejasnih senki, umesto kao kandidate za Božje carstvo? Šta mislite, zbog čega ponekad ne vidimo ljude jasno?

`Osim očigledne pouke o tome kako nas Bog koristi da dopremo do ljudi, šta još možemo naučiti iz te priče? Kako nas ona uči, na primer, da medicina i duhovnost podjednako mogu imati udela u lečenju i služenju izgubljenima?`