---
title:  Pouka za učitelje
date:   17/07/2020
---

**Ključni tekst**: Marko 8,22–26.

### Središte proučavanja

Jovan 4,3–34; Dela 26–28.

### Prvi deo: Opšti Pregled

Tema za ovu sedmicu, „Gledanje na ljude Isusovim očima“, usredsređuje se naročito na značaj one osobe koja drugu vodi Isusu. Isus je video ljude ne onakvima kakvi su, već kakvi bi mogli postati. On je video njihov potencijal za Božje carstvo. On je u svakom pojedincu uočio duhovnu čežnju da upozna Boga.

Kada posmatramo ljude Isusovim očima, sve osobe koje sretnemo smatramo onima koji mogu biti pridobijeni za Hrista jer su stvoreni po Njegovom obličju. Uprkos okolnostima u njihovom životu, oni imaju unutrašnju želju da Ga upoznaju. Tako je bilo u slučaju žene Samarjanke, Etiopljanina evnuha, razbojnika na krstu, rimskog kapetana i mnogih drugih ljudi u Novom zavetu koji su tražili Boga. Bez Hrista u duši vlada praznina.

Prepoznavanje ove večne istine osposobljava nas da posmatramo ljude novim očima, bez obzira da li shvataju da u njihovom životu postoji praznina koju samo Bog može ispuniti. Iako pojedinci imaju potrebe koje su očigledne, oni takođe osećaju večnu čežnju da upoznaju Boga. U njima postoji skrivena glad duše. Ljudi dvadeset i prvog veka su izmoreni glađu za poznavanjem Boga.

Božji je plan da svako od nas uvidi prilike oko sebe i da ih iskoristi da povede svoje prijatelje Isusu. Mnogi ljudi neće doći ukoliko ih ne dovedemo. Jedno od uvreženih pogrešnih mišljenja je da ljudi nisu zainteresovani za duhovna pitanja. Ako verujemo da ljudi nisu zainteresovani, nećemo uočiti interesovanje koje možda imaju. Isus je video ljude kao one koji mogu biti pridobijeni, i oni su odgovarali na Njegovu veru u njih.

### Drugi deo: Komentar

**Isus leči slepog čoveka u Vitezdi**

Hristovo isceljenje slepog čoveka u Vitezdi u dve faze ima poseban značaj za naše svedočenje danas. Važno je zapaziti na kom mestu se dogodilo izlečenje. Veruje se da je Vitezda bila smeštena na severnoj obali Galilejskog jezera. Naučnici nastoje da utvrde njegovu tačnu lokaciju. Grad se često spominje u Jevanđeljima zajedno sa Jerusalimom i Kapernaumom. Upravo je tu Isus pozvao Filipa, Petra i Andriju da postanu njegovi učenici.

Pored saosećanja koje je Isus pokazao prema ovom slepom čoveku, očigledno je da je On svojim učenicima davao dublju duhovnu pouku. Želeo je da uvide da su svuda oko njih ljudi u potrebi koji će biti otvoreni za jevanđelje ako se prvo ispune njihove fizičke potrebe. Takvih nevoljnih duša bilo je i u Vitezdi.

Postoje određeni važni razlozi zašto je Isus iscelio slepog čoveka u dve faze. Pošto je ovo izlečenje bilo jedino od svih Isusovih čuda isceljenja u Jevanđeljima koje nije bilo trenutno, mora da postoji neki značaj u ovom čudu koje ne nalazimo na drugim mestima u Pismu. Prvo, čudo otkriva Isusovo saosećanje. Da li ste ikada izašli iz mračne prostorije na jarku svetlost? Za trenutak ste sigurno bili zaslepljeni. Očima je potrebno određeno vreme da se prilagode na svetlost ako ste boravili u mraku. Ukoliko ste slepi, iznenadna jarka svetlost imala bi još veći uticaj. Isus je izlečio čoveka u dve faze da bi se njegove oči postepeno adaptirale na svetlost. Isus je milostiv. On razume naše stanje i s ljubavlju nam pomaže u našim potrebama.

Dok širimo svetlost Božje istine svojim prijateljima, dobro je da zapamtimo da „put je pravednički kao svijetlo vidjelo, koje sve većma svijetli, dok ne bude pravi dan“ (Priče 4,18). Kao što se sunčeva svetlost postepeno povećava, rasterujući tamu, tako i svetlost Božje istine postepeno osvetljava naš um dok ne počnemo da hodamo u njegovoj punoj svetlosti. Svetlost može da bude zaslepljuća, ali može samo i da osvetljava. Isus je razumeo ovo načelo i u ovom isceljenju slepog čoveka koje se sastojalo iz dve faze ostavio učenicima živi primer kako da predstave istinu.

Takođe je moguće da je Isus želeo da otkrije svojim učenicima da je svakome od nas potreban drugi dodir. Previše često smo delimično slepi. Ljude oko nas vidimo kao „drveta koja okolo hodaju“. Kada Sveti Duh učini da krljušt padne s naših očiju, mi ćemo takođe ljude oko sebe videti mnogo jasnije.

U tekstu Marko 8,25. je zabeleženo: „I potom opet metnu mu ruke na oči, i reče mu da pogleda: I iscijeli se, i vidje sve lijepo.“ Grčka reč za „lepo“ („jasno“) je delaugos, što je bolje prevesti kao „sjajno“ ili „u punoj svetlosti“. Kada Hristos izleči naše duhovno slepilo, vidimo druge kao što ih Hristos vidi u punoj svetlosti Njegove ljubavi.

**Isus služi ženi Samarjanki**

Put koji je direktno vodio iz Jerusalima u Galileju vodio je kroz Samariju, ali zbog svog neprijateljskog odnosa sa Samarjanima, Jevreji su ga izbegavali. Oni su redovno išli dužim, zaobilaznim putem preko Jordanske doline. Tekst Jovan 4,4. kaže da je Isusu „valjalo proći koz Samariju“. Nije bilo potrebe da ide kroz Samariju zbog geografskih prilika. Bilo je i drugih puteva kojim je mogao stići u Galileju. Međutim, Isus je imao božanski sastanak na studencu sa ženom Samarjankom koji će donetu večnu promenu.

Isus je želeo da sruši zidove predrasuda između Jevreja i Samarjana. Njegov jedini cilj bio je da svojim učenicima otkrije da su Samarjani otvoreni za jevanđelje. Isus je posmatrao ovu nevoljnu ženu očima božanskog saosećanja. On je mudro primetio da je došla na studenac u podne, u najtoplijem delu dana. Bilo je to neobično vreme za uzimanje vode. Žene iz sela dolazile su u ranim jutarnjim časovima. Tu su se okupljale, družile i uzimale zalihe vode za taj dan. Očigledno je ova žena želela da izbegne ogovaranja podstaknuta njenim načinom života ukoliko bi došla u isto vreme kada i ostale žene.

Možda ju je bilo sramota. Bila je odbačena zbog svog načina života. Pošto su je svi poznavali, htela je u što većoj meri da izbegne kontakt sa drugim osobama. Njena jedina želja bila je da brzo prikupi dnevne zalihe vode i vrati se u svoj dom. Iznenadila se kada je ugledala ovog neznanca, Jevrejina iz Galileje, na studencu. Još više se iznenadila kada joj se obratio. Jevreji se nisu upuštali ni u kakve poslove sa Samarjanima. Kada ju je Isus zamolio za uslugu, nije mogla da odbije. U neplodnoj, pustoj oblasti Bliskog i Srednjeg istoka, danas se i dalje veruje da je voda dar od Boga. Ne dati čašu vode umornom putniku smatra se uvredom Svemoćnoga.

Nežno, skoro neprimetno, Isus je srušio prepreke između njih, pridobio njeno poverenje, a zatim se neposredno okrenuo njenim unutrašnjim čežnjama za slobodom od krivice i večnim životom. Ona je prvo uvidela da je pravedan čovek, zatim je priznala da je više od verskog učitelja – On mora biti Božji prorok. Dok je Sveti Duh budio božanske podsticaje u njenoj duši, postala je svesna da je Isus možda Mesija (Jovan 4,11.15.19.26).

Uzbuđena, ona zaboravlja sam razlog svog dolaska na studenac, ostavlja svoj krčag sa vodom i trči da ispriča drugima o svom susretu sa Hristom. Njeno svedočanstvo izaziva duhovno probuđenje u celoj oblasti (Jovan 4,39–41). Kada se učenici vraćaju sa puta nakon kupovine hrane, Isus deli sa njima ovu božansku misao: Samarjani su otvoreni i prijemčivi za jevanđelje. Učenicima je ova činjenica gotovo neverovatna. Pouka koju ih Hristos uči je za sve naraštaje. Bog deluje na neočekivanim mestima. Držite oči otvorene i videćete delovanje Svetog Duha u životima onih za koje ne očekujete da će prihvatiti jevanđelje (Jovan 4,35–38).

**Ilustracija**

Branje borovnica i pridobijanje duša

Jedne noći, Elen Vajt je sanjala san o branju borovnica i pridobijanju duša. Zajedno sa velikom grupom mladih, pošla je da bere ovo bobičasto voće. Zaprega je nosila njihove potrepštine i dovela ih na mesto puno grmova borovnice. Postoje različite vrste borovnica, kao što je vrsta severnoameričke borovnice. One mogu biti plave ili crvene i veoma su ukusne. I zdrave su, takođe, prepune antioksidanasa. Elen Vajt je zapazila grmove bogate ovim bobičastim voćem u blizini zaprege i počela je da ih bere. Ubrzo je napunila dve kofe. Opomenula ih je da ih je, dok su tražili borovnice daleko od zaprege, upravo ispred njih bilo mnogo, kad bi samo otvorili oči i videli ih.

### Treći deo: Primena u životu

Počnite tamo gde se nalazite

Isus je podstakao učenike da počnu da šire jevanđelje tamo gde se nalaze. Nema drugog mesta odakle bismo počeli osim mesta na kome smo. Trebalo je da učenici prvo šire jevanđelje u Jerusalimu, Judeji i Samariji, a zatim u najudaljenijim delovima Zemlje. Svuda oko nas ima ljudi koji traže mir i svrhu koje samo Hristos može dati. Isus nas poziva da počnemo da delimo Njegovu ljubav u svojoj porodici, susedstvu, radnom mestu i zajednici.

Andrija je započeo od svoje porodice deleći jevanđelje sa bratom Petrom. Drugom prilikom, uspostavio je odnos sa malim dečakom koji je, zbog poverenja koje je imao u Andriju, dao svoj ceo ručak Isusu. Malo u Isusovim rukama je mnogo, neznatno u Isusovim rukama je veliko. Isus uvek počinje sa onim što ima. Nahranio je pet hiljada ljudi na obroncima Galileje sa samo pet vekni hleba i dve ribe. Andrija nije bio otvoren kao Petar. Nije imao iste osobine vođe, ali je bio onaj koji je druge upoznavao sa Isusom. Svaki put kada čitamo o Andriji, vidimo ga kako nekoga upoznaje sa Isusom.

Jevanđelja su puna izveštaja o Isusu koji deli Božju ljubav sa jednom po jednom osobom. Jevrejski književnik, rimski carinik, žena Hananejka, jevrejski verski vođa i mladi razbojnik, svi su oni doživeli Njegov dodir ljubavi. Bili su promenjeni Njegovom blagodaću.

Razmislite kome u svojoj sferi uticaja možete širiti Božju ljubav. Ko je među članovima vaše porodice ili prijateljima najprijemčiviji? Počnite odatle. Zamolite Boga da vam pokaže ko Ga traži u ovom trenutku. Možete biti iznenađeni time kako Bog otvara vrata da svuda oko sebe delite Njegovu ljubav sa ljudima za koje ne biste nikada pomislili da će biti otvoreni ili prijemčivi za jevanđelje.