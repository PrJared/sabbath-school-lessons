---
title:  Pouka o prihvatanju
date:   13/07/2020
---

Pokazujući na primeru šta znači gledati na svakog pojedinca iz nove perspektive, Isus je učio svoje sledbenike da ljude posmatraju očima neba. Njegovo viđenje ljudi bilo je iz osnova drugačije. On ih nije video onakvima kakvi jesu, već kakvi bi mogli da budu. U svim svojim kontaktima sa ljudima, ophodio se prema njima sa dostojanstvom i poštovanjem. Često bi iznenadio učenike načinom na koji je postupao prema ljudima. To se posebno odnosi na Njegov susret sa ženom Samarjankom.  

U jednoj knjizi koja se bavi biblijskom arheologijom izneto je zanimljivo opažanje o odnosu između Jevreja i Samarjana: „Jaz između Samarjana i Judejaca potiče iz ranog perioda. Prema tekstu iz 2. O carevima 17, Samarjani su bili potomci mesopotamskih naroda koje je asirski car, nakon progonstva  722. godine pre Hrista, silom naselio na teritoriji severnog Izraela. Oni su spojili obožavanje Jahvea sa idolopokloničkim običajima.“ – The Archeological Study Bible (Zondervan Publishing, 2005), p. 1727. Osim tih idolopokloničkih običaja, uspostavili su i rivalsko sveštenstvo i podigli novi hram na gori Garizim. S obzirom na takve teološke razlike između njih i Samarjana, učenici mora da su bili zbunjeni kada je Isus izabrao put do Galileje koji je vodio preko Samarije. Iznenadilo ih je i to što On nije dopustio da bude uvučen u religioznu debatu, već se pozabavio direktno potrebom žene Samarjanke za prihvatanjem, ljubavlju i oproštenjem.  

`Pročitajte tekst Jovan 4,3-34. Kako je Isus pristupio ženi Samarjanki? Kakva je bila ženina reakcija na Hristov razgovor sa njom? Kakva je bila reakcija učenika na to iskustvo, i kako im je Isus proširio vidike?`

Pouka za sva vremena koju je Isus čeznuo da prenese svojim učenicima, ali i svakome od nas, jednostavno glasi: „Oni koji imaju Hristovog Duha gledaće na sve ljude očima božanske samilosti.“ – Ellen G. White, The Signs of the Times, June 20, 1892.

`Ko su ljudi na koje ste, pod uticajem sopstvenog društva i kulture, skloni da gledate s prezirom ili sa nedovoljno poštovanja? Zašto morate promeniti svoj stav i kako može doći do te promene? `