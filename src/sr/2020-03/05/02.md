---
title:  Isus i obećanje Svetog Duha
date:   26/07/2020
---

Obećanjem o Svetom Duhu Isus je umirivao učenike koji su bili zabrinuti zato što se On spremao da ih napusti i ode na nebo. „Bolje je za vas da Ja idem, jer ako Ja ne idem, Utješitelj neće doći k vama; ako li idem, poslaću Ga k vama“ (Jovan 16,7). Grčka reč za „utešitelja – pomagača“ je parakletos. Ona se odnosi na „osobu koja stoji uz nekog“ s ciljem da pomogne. Jedna od glavnih uloga Svetog Duha je da stoji uz svakog vernika, da ga snaži i vodi u njegovom svedočenju. Prema tome, kad svedočimo o Isusu, mi nismo sami. Sveti Duh je pored nas da bi nas vodio ka onima koji su iskrenog srca. On priprema njihova srca pre nego što se mi uopšte sretnemo s njima. Duh upravlja našim rečima, donosi osvedočenje umu tragaoca i osnažuje ga da odgovori na Njegove podsticaje.

`Pročitajte stihove Jovan 15,26.27 i Jovan 16,8. Šta nam oni govore o ulozi Svetog Duha u svedočenju?`

Sveti Duh svedoči o Isusu. Njegov krajnji cilj je da što više ljudi dovede Hristu. Njegova misija je da proslavlja Isusa. U toj ulozi, On osvedočava svakog vernika da mu je dužnost da govori o svojoj veri. On otvara naše oči da bismo sagledali mogućnosti u ljudima iz svog okruženja, i deluje iza scene kako bi stvorio uslove da evanđeoska poruka naiđe na dobar prijem.  

Evanđelje po Jovanu to jasno predočava: „I kad On dođe pokaraće svijet za grijeh“ (Jovan 16,8). Drugim rečima, On deluje na srca da bi izgradio svest o sve većoj otuđenosti od Boga i potrebi za pokajanjem. On će isto tako ukoriti svet „za pravdu“. Sveti Duh ne samo što otkriva greh, već nas i upućuje na pravednost. On otkriva suprotnost između Isusove pravednosti i naše okaljanosti. Međutim, uloga Svetog Duha nije samo da istakne koliko smo mi loši, već i da otkrije koliko je Isus dobar, blag, saosećajan i pun ljubavi, a onda da nas oblikuje prema Njegovom liku.  

Svedočenje je jednostavno saradnja sa Svetim Duhom u proslavljanju Isusa. U sili Svetog Duha, i pod Njegovim vođstvom, mi svedočimo o tom veličanstvenom Hristu koji je preobrazio naš život.

`Zašto u svojoj želji da radimo za duše moramo uvek imati na umu da mi sami nismo u stanju nikoga da preobratimo, i da to može samo Sveti Duh?`