---
title:  Pouka za učitelje
date:   31/07/2020
---

**Ključni tekst**: Dela 4,31.

### Središte proučavanja

Jovan 15,26.27; Jovan 16,8; 2. Petrova 1,21; Dela 2,41.42; Dela 16,6–33; Dela 17,33.34.

### Prvi deo: Opšti Pregled

Misija je najpre Božji posao. Mi sarađujemo sa Njim u svedočenju izgubljenima kada se sjedinimo sa Svetim Duhom i primimo silu od njega. Bez sile i vođstva Svetog Duha, naši napori u svedočenju su slabi. Možemo uveriti nekoga u određene biblijske istine, ali bez dubokog delovanja Svetog Duha u njihovom životu, dogodiće se male promene. Oni mogu da promene svoja verovanja, ali ne i svoje srce. Oni spolja mogu podržavati istinu, ali neće doći do preobraženja koje menja život u obličje Hristovo koje samo Sveti Duh može doneti.

U pouci za ovu sedmicu proučavaćemo o ulozi Svetog Duha u svedočenju i njegovoj moćnoj sili da promeni naš život. U lekciji ćemo naročito analizirati primere zabeležene u Delima apostolskim koji otkrivaju izuzetno delo Svetog Duha u životu nevernika. Oni su poticali iz različitih kulturoloških sredina. Njihova životna iskustva bila su drugačija. Neki su bili obrazovani, neki ne. Neki su bili bogati, drugi siromašni. Neki su bili Jevreji, drugi neznabošci. Došli su sa različitih kontinenata i imali drugačiji pogled na život; ipak, svi su bili pod uticajem Svetog Duha. Sveti Duh ne obraća pažnju ko je kakva ličnost. On može da promeni svaku osobu koja je otvorena za njegov uticaj. Glavna svrha lekcije za ovu sedmicu jeste da otkrije da ćemo, kada sarađujemo sa Svetim Duhom, videti čudesnu silu njegove blagodati.

### Drugi deo: Komentar

Glavna poglavlja koja govore o službi Svetog Duha u Novom zavetu izveštavaju o Isusovom govoru u Jevanđelju po Jovanu od 14. do 16. poglavlja. Sveti Duh je naš Pomoćnik, Paraclete, koji je kraj nas, dajući silu našem svedočenju, upravljajući naše reči, pružajući silu našoj službi Hristu. Svedočenje se nikada ne tiče nas. Uvek se tiče Isusa. Cilj službe Svetog Duha je da „svedoči“ o Isusu. Naš Gospod je jasno izjavio: „A kad dođe Utješitelj, koga ću vam poslati od Oca, Duha Istine, koji od Oca izlazi, On će svjedočiti za Mene. A i vi ćete svjedočiti, jer ste od početka sa Mnom.“ (Jovan 15,26.27)

Pažljivo zapazite da Sveti Duh svedoči i da i mi, takođe, svedočimo. Biblijski komentator Metju Henri kaže: „Duh ne deluje da bi zauzeo mesto našem delovanju, već da bi uključio i podstakao naše delovanje.“ (Matthew Henry’s Commentary on the Whole Bible [Peabody, MA: Hendrickson Publishers Marketing, LLC, 1991], 5. sveska, str. 915) Naš zadatak je da sarađujemo sa Svetim Duhom u dovođenju ljudi Isusu i Njegovoj istini. Delo je Svetog Duha da uveri i obrati. Delo je Svetog Duha da otkrije istinu i pravdu. Delo je Svetog Duha da u srce usadi želju da činimo ono što je ispravno i da u um ulije silu da izaberemo ono što je ispravno.

**Nagli rast crkve u Delima apostolskim**

Kada je Isus rekao svojim učenicima da će se sila Svetog Duha izliti na njih i da će biti svedoci „tja do kraja Zemlje“ (Dela 1,8), mora da su se pitali kako je to moguće. Kako ova mala grupa vernika može uticati na svet? Kako mogu ispuniti Hristov nalog: „Idite po svemu svijetu i propovjedite jevanđelje svakome stvorenju“ (Marko 16,15)? Oni si bili mala, uglavnom neobrazovana, beznačajna grupa vernika. Imali su malo sredstava, a ogroman zadatak: neko bi rekao nemoguć zadatak. Ipak, shvatili su da sa Bogom, u sili Svetoga Duha, „ništa nije nemoguće“ (Luka 1,37).

Molili su se. Tražili su Boga. Priznali su svoje grehe. Pokajali su se zbog svojih sebičnih stavova. Prepreke među njima su se srušile. Približili su se Bogu i jedni drugima. U vreme deset dana provedenih u gornjoj sobi, njihov život se promenio. Sada su bili spremni za izlivanje Svetog Duha, i na dan Pedesetnice Bog je izlio svog Duha Svetog u obilnoj meri. Tri hiljade je bilo obraćeno u jednom danu. U tekstu Dela 4, hiljade ljudi je još poverovalo. Za relativno kratko vreme, novozavetna crkva doživela je veliki rast.

U tekstu Dela 4,31–33, dobijamo uvid u jedan kratak stih koji govori o tadašnjem duhovnom iskustvu ovih ranih vernika i službi crkve. „I pošto se oni pomoliše Bogu zatrese se mjesto gdje bijahu sabrani, i napuniše se svi Duha Svetoga, i govorahu riječ Božiju sa slobodom.“ (Dela 4,31) Zapazite tri činjenice u ovom stihu. Molili su se. Bili su ispunjeni Svetim Duhom. Govorili su Božju reč sa pouzdanjem koje se temeljilo na molitvi. Tekst Dela 4,33. dodaje: „I apostoli s velikom silom svjedočahu (dali su svedočanstvo) za vaskrsenije Gospoda Isusa Hrista, i blagodat velika bješe na svima njima.“ Grčka reč „dati“ u ovom tekstu glasi apodidomi, što se doslovno može prevesti kao „predati ono što treba“. Otkupljeni Njegovom blagodaću, promenjeni Njegovom ljubavlju, učenici su osetili unutrašnji podsticaj da dele svoju veru. Nisu mogli da ćute.

U komentarima The SDA Bible Commentary u vezi sa tekstom Dela 4,33. se kaže: „Svedočenje apostola bilo je ostvareno ne njihovom snagom, već silom koju nikada nisu mogli stvoriti u sebi. Njihova snaga bila je pokrenuta silom Svetog Duha.“ (6. sveska, str. 173) Sveti Duh je taj koji uvek pruža silu iskrenom, autentičnom svedočenju i čini ga delotvornim u srcu nevernika. Svedočenje novozavetnih vernika premostilo je kulturološke prepreke. Nagnalo ih je da pređu kontinente. Povelo ih je u gradove i sela, preko pustih oblasti, preko olujnih mora i strmim planinskim stazama.

Ispunjeni Svetim Duhom, ovi novozavetni vernici osnovali su crkve (Dela 9,31), razbili društvene i kulturološke običaje (Dela 10–15), i raširili evanđeosku poruku širom mediteranskog sveta. Sveti Duh ih je poveo na izuzetno putovanje vere čiji je razultat bio desetina hiljada onih koji su prihvatili Isusa.

**Sveti Duh otvara i zatvara vrata**

Ima trenutaka kada Sveti Duh zatvara jedna vrata samo da bi otvorio druga. Ova istina je prikazana u životu apostola Pavla. Na njegovom drugom misionarskom putovanju, Pavlu „zabrani Sveti Duh govoriti riječ u Aziji“ (Dela 16,6).

Zbunjen, pitajući se kuda ga Bog vodi, Pavle i njegovi evanđeoski saradnici putovali su kroz Aziju, odlučni da propovedaju jevanđelje u Vitiniji, ali „Duh ne dade“ (Dela 16,7). Pavlova pobuda bila je jedino da služi Hristu i propoveda jevanđelje, ali vrata su se svuda zatvarala. Zatim, na čudesan način, u snu „jedan čovjek iz Makedonije stajaše moleći ga i govoreći: Dođi u Makedoniju i pomozi nam“ (Dela 16,9). U to vreme, Bog je zatvorio vrata u određenim oblastima u Aziji jer su vrata jednog čitavog kontinenta bila otvorena za jevanđelje. Kada Sveti Duh zatvori jedna vrata, otvori druga.

Bog je Bog otvorenih vrata. Jedna od uloga Svetog Duha jeste da otvori srca za jevanđelje. On uverava svet u greh, pravdu i sud. Isti Sveti Duh koji je otvorio srce Lidije, robinje, rimskog  tamničara, rimskog sudije, Krispa (starešine sinagoge) i Dionisija danas i dalje otvara srca i umove za jevanđelje. Isti Sveti Duh koji je pripremio rimsku penzionersku zajednicu u Filibi za Pavlovo svedočenje i danas priprema zajednice. Isti Sveti Duh koji je išao pred Pavlom u Solun, radničku zajednicu, i danas ide pred nama da pripremi put za važne javne evanđeoske sastanke. Isti Sveti Duh koji je delovao u razvijenoj Atini i Korintu koji propada i dalje deluje u gradovima našeg sveta da bi podstakao prijemčivost jevanđelju.

Isti Sveti Duh koji je delovao u prošlim vekovima i danas deluje. U Božjoj reči se još uvek nalazi sila da preobrati živote silom Svetog Duha. Prema rečima apostola Petra, Biblija je napisana jer „naučeni od Svetoga Duha govoriše sveti Božiji ljudi“ (2. Petrova 1,21). Isti Sveti Duh koji je nadahnuo Bibliju deluje preko Božje reči menjajući um i preobražavajući život dok širimo Reč. Sila novozavetnog svedočenja bila je sila Svetog Duha koja je preko Božje reči menjala živote. Apostoli su delili Reč. Bili su učenici Reči. Sveti Duh je delovao preko ljudi ispunjenih Duhom čiji su umovi bili ispunjeni Božjom rečju.

### Treći deo: Primena u životu

**Ilustracija**

Jedna priča govori o paru koji je naručio nov frižider. Činilo se da radi dobro kada je majstor postavio njihov novi uređaj. Napunili su frižider hranom, a zatim otišli od kuće na dvonedeljni odmor. Kada su se vratili i otvorili frižider, dočekao ih je užasan miris. Voće i povrće je istrulilo, a ostatak hrane se pokvario. Utvrdili su da je došlo do nestanka struje dok su bili odsutni. Hranu su morali da bace. Kada se prekine dotok struje, hrana se pokvari. Slično tome, kada sila Svetoga Duha više ne teče kroz naš život do drugih ljudi, ne samo da naše svedočenje nije uspešno, već se i kvari. Mi ne možemo da omogućimo stvaranje rodova Svetog Duha u životu nevernika ukoliko se rod Duha ne manifestuje u našem životu jer nismo povezani sa Bogom i dotok sile je prekinut.

**Razmislite o sledećim pitanjima:**

1. Da li ste povezani sa Izvorom sve sile? Šta znači biti ispunjen Svetim Duhom?
2. Da li postoji ikakva prepreka između vas i neke druge osobe koja bi sprečila vašu uspešnost u svedočenju?
3. Da li ste ikada pokušali da svedočite u svojoj sili umesto u sili Svetoga Duha?
4. Kakav stav imate prema svedočenju? Da li verujete da Sveti Duh otvara vrata prilikama u vašoj zajednici? Da li On redovno otvara vrata mogućnosti u životu ljudi koje svakodnevno srećete?
5. Zastanimo i tiho se pomolimo za prilike da širimo Božju ljubav i istinu sa posebnim ljudima oko sebe.