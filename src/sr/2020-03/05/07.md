---
title:  Za dalje proučavanje
date:   31/07/2020
---

U knjizi Apostolska crkva – Hristovim tragom od Elen Vajt pročitajte poglavlje pod naslovom „Dar Svetoga Duha“, str. 47-56 (original), a u knjizi Čežnja vekova odlomak iz poglavlja „Da se ne plaši srce vaše“, str. 667-672 (original).

Sveti Duh sarađuje sa Ocem i Sinom u procesu iskupljenja. Svaki put kada svedočimo, mi Mu se pridružujemo u Njegovom delu spasavanja ljudi. On osvedočava srca. On otvara vrata mogućnosti. Preko svoje Reči, On prosvetljuje umove i otkriva istinu. On raskida okove predrasuda koje nas zarobljavaju, trijumfuje nad kulturnim predubeđenjima koja zamračuju naše viđenje istine i oslobađa nas iz lanaca zlih navika koje nas vezuju.  

Kad svedočimo za Isusa, od presudne je važnosti da ne zaboravimo da sarađujemo sa Svetim Duhom. On je bio tu pre nas, pripremajući srca da prime poruku evanđelja. On je tu sa nama i deluje na um drugih dok mi činimo neko ljubazno delo, iznosimo svoje iskustvo, držimo biblijski čas, delimo literaturu ili učestvujemo na nekom evanđeoskom sastanku. On će nastaviti da deluje na srce neke osobe još dugo nakon što mi odemo, i činiće sve što je moguće da je dovede do saznanja o spasenju.   

**Za razgovor:**

`1. Podelite sa članovima svog razreda sećanje na neki trenutak kad ste osetili da Sveti Duh moćno deluje tokom vašeg svedočenja. Da li ste se ikad osetili neprijatno ili uplašeno kad je trebalo da govorite o svojoj veri? Na koji način vam saznanje o službi Svetog Duha smanjuje taj strah i pruža sigurnost dok svedočite?`

`2. U pouci za ovu sedmicu govorili smo o aktivnoj ulozi Svetog Duha u našem svedočenju. Razgovarajte o različitim načinima na koje Sveti Duh sarađuje s nama u našim nastojanjima da svedočimo drugima. Kako  nas Sveti Duh osposobljava da svedočimo i kako deluje na život drugih dok mi to činimo?`

`3. Govorili smo takođe i o centralnoj ulozi Biblije u našem svedočenju. Zašto je Biblija od tako presudne važnosti za našu veru i svedočenje? Kako možemo izbeći zamku u koju upadaju oni koji, premda tvrde da veruju u Bibliju, na suptilan način umanjuju njen autoritet i svedočanstvo?`