---
title:  Sila Svetog Duha koja preobražava život
date:   30/07/2020
---

Pažljivo proučavanje knjige Dela apostola otkriva kako Bog, posredstvom svog Duha, čini čuda u životu ljudi. Knjiga Dela apostola predstavlja detaljan izveštaj o slučajevima koji nam može pomoći da sagledamo kako evanđelje trijumfuje nad kulturnim predrasudama, kako se mogu pobediti dugogodišnje, duboko ukorenjene navike, i kako se celo čovečanstvo može poučiti o Hristovoj blagodati i istini. Sveti Duh susreće ljude tamo gde se nalaze, ali ih tu ne ostavlja, već preobražava njihov život.

`Pročitajte Dela 16,11-15.23-34; Dela 17,33.34 i Dela 18,8. To su samo neka od iskustava obraćenja opisanih u Bibliji. Čemu nas ti različiti izveštaji uče u vezi sa Božjom sposobnošću da menja život ljudi različitog društvenog statusa i porekla?`

Kakva neverovatna raznolikost ljudi! Lidija je bila bogata jevrejska poslovna žena, a tamničar iz Filibe pripadnik srednje klase i rimski državni službenik. Sveti Duh može da dopre do svih slojeva društva. Njegova preobražavajuća moć doseže do muškaraca i žena, bogatih i siromašnih, obrazovanih i neobrazovanih.

Poslednje dve ličnosti sa naše liste podjednako su vredne pažnje. Tekst Dela 17,34 pominje obraćenje Dionisija Areopagite. Atinjanski Areopagiti bili su pripadnici sudskog veća koji su preispitivali sudske slučajeve. Bili su to istaknuti, veoma cenjeni pripadnici grčkog društva.  

Silom Svetog Duha, apostol Pavle je kroz svoju službu dosegao čak i do viših slojeva društva. Krisp (Dela 18,8) je bio starešina jevrejske sinagoge. Bio je to religiozni vođa zadojen jevrejskom starozavetnom mišlju, ali je Sveti Duh dopro do njega i promenio mu život. Svi ti dosijei otkrivaju da će Sveti Duh, kad mi budemo svedočili za Hrista i iznosili Njegovu Reč drugima, činiti izvanredne stvari u životu svih tipova ljudi, različitog porekla, kulture, obrazovanja i verskog opredeljenja. Mi ne možemo i ne smemo praviti pretpostavke o tome ko može ili ne može biti dotaknut. Naš posao je da svedočimo svakome ko uđe u naš život. Gospod će učiniti ostalo.

`Hristova smrt je bila sveobuhvatna – On je umro za svako ljudsko biće koje je ikada živelo. Kako bi ta ključna istina trebalo da nas nauči da nikad ne pravimo pretpostavke o tome da li je neko van domašaja nade na spasenje?`