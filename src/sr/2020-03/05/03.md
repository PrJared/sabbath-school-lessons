---
title:  Crkva puna sile
date:   27/07/2020
---

Knjigu Dela apostola s pravom nazivaju „Dela Svetog Duha“. To je uzbudljiva avanturistička priča o svedočenju, objavljivanju evanđelja i rastu crkve. Dela apostola su izveštaj o posvećenim vernicima punim Svetog Duha, koji su izvršili veliki uticaj na svet u Hristovo ime. Oni su se u potpunosti oslanjali na Svetog Duha da bi ostvarili čudesne rezultate. Njihov primer nam pokazuje šta Sveti Duh može da postigne preko muškaraca i žena koji Mu se u potpunosti posvete.

`Pročitajte sledeće tekstove: Dela 2,41.42; Dela 4,4.31; Dela 5,14.42; Dela 6,7 i Dela 16,5. Šta na vas ostavlja najjači utisak kad je reč o tim tekstovima? Koju poruku Luka, autor knjige Dela apostola, želi da prenese izveštavajući o tako naglom rastu crkve?`

Lukina namera prilikom pisanja knjige Dela apostola bila je da svakom čitaocu dočara službu Svetog Duha u ranoj crkvi.  

Zapazite takođe da se on ne libi da koristi brojke kako bi merio delovanje Duha u prvom veku. On zapravo broji krštenja. U tekstu Dela 2,41, Luka naglašava činjenicu da je 3000 ljudi bilo kršteno u jednom jedinom danu. U tekstu Dela 4,4, on govori o 5000 muškaraca koji su kršteni. U tekstu Dela 5,14, veliko mnoštvo dolazi Gospodu i krštava se.

Pa ipak, i kad se radilo o pojedincima, kao što su bili Lidija, tamničar u Filibi, robinja opsednuta zlim duhom, ili etiopljanski evnuh, Luka primećuje i pažljivo beleži kako je Sveti Duh delovao na srce svakog od njih ponaosob. Dakle, ono što je važno ovde zapaziti jeste da se iza svake od tih velikih brojki nalaze pojedinačna ljudska bića, a svako od njih je Božje dete za koje je Isus Hristos umro. Da, mi volimo velike brojeve, ali na kraju krajeva, svedočenje je često poduhvat „jedan na jedan“.

Da bi se olakšao brzi rast novozavetne crkve, osnivane su nove crkve. Jedan od razloga što je rana crkva tako brzo rasla bio je taj što se ona neprestano obnavljala osnivanjem novih crkava. Kako je to važna poruka za nas danas!

`Glavni cilj novozavetne crkve bila je misija. A kako mi da obezbedimo da u svemu što radimo u svojoj lokalnoj crkvi, misija uvek bude u središtu pažnje?`