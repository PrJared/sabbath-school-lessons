---
title:  Sveti Duh i svedočenje
date:   28/07/2020
---

U čitavoj knjizi Dela apostola, Sveti Duh je moćno prisutan. On je služio vernima, ali i preko vernih, kada su oni svedočili o svom Gospodu na mnogo različitih načina. On ih je osnaživao da se suoče sa iskušenjima i izazovima u jednoj neprijateljskoj kulturi. On ih je vodio ka ljudima koji su iskrenog srca tragali za istinom. Pripremao je srca ljudi u pojedinim mestima još pre nego što su verni stizali do njih. Otvarao je vrata mogućnosti o kakvim nikad nisu ni sanjali, i davao silu njihovim rečima i postupcima.  

`Pročitajte sledeće tekstove: Dela 7,55; Dela 8,29; Dela 11,15; Dela 15,28.29 i Dela 16,6-10. Kako je Sveti Duh služio učenicima koji su svedočili u svakom od doživljaja navedenih u tim biblijskim stihovima? Drugim rečima, šta je sve Sveti Duh činio u tim situacijama?`

Raznolika služba Svetog Duha u prvom veku bila je zaista izvanredna. Iskustva navedena u prethodnim stihovima samo su mali primer Njegovog delovanja. On je osnažio Stefana da svedoči o svom Gospodu pred nemilosrdnom, podivljalom ruljom koja ga je kamenovala do smrti. Na čudesan način je odveo Filipa do jednog uticajnog Etiopljanina koji je tragao za istinom, kako bi pripremio afrički kontinent za evanđelje. Pružio je Petru znak kao potvrdu da su i vernici iz paganstva takođe primili dar Svetog Duha. Ujedinio je crkvu u trenutku kad je lako mogla da se podeli u pogledu obrezanja, i učinio da se čitav evropski kontinent otvori za propovedanje evanđelja preko apostola Pavla.

Sveti Duh je bio aktivan u novozavetnoj crkvi, a aktivan je u životu crkve i danas. On čezne da nas osposobi, osnaži, pouči, vodi, ujedini i pošalje u najvažniju misiju na svetu koja upućuje muškarce i žene na Isusa i Njegovu istinu. Moramo imati na umu da je On i danas još uvek aktivan i na delu, baš kao što je bio u vreme apostola i rane crkve.   

`Šta možemo da činimo iz dana u dan da bismo postali otvoreniji i podložniji delovanju sile Svetog Duha u našem životu? Koja vrsta odluka koje donosimo omogućava da On radi u nama i preko nas?`