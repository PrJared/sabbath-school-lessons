---
title:  "Sveti Duh, Reč i svedočenje"
date:   29/07/2020
---

Božja Reč je predstavljala samu žilu kucavicu kad se radilo o svedočenju novozavetne crkve. Petrova propoved na dan Pedesetnice u velikoj meri je crpela dokaze iz Starog zaveta u prilog tome da je Hristos Mesija. Stefanovo svedočenje pred smrt bilo je, između ostalog, osvrt na starozavetnu istoriju Izraela. Petar se pozvao na „riječ što /Bog/ posla sinovima Izrailjevijem“ (Dela 10,36), pa je tek onda govorio sa Kornelijem o vaskrsenju. Apostol Pavle se u više navrata pozivao na velika starozavetna proročanstva o dolasku Mesije, a Filip je pažljivo objasnio radoznalom Etiopljaninu značenje mesijanskog proročanstva iz teksta Isaija 53. U svakom od tih slučajeva, učenici su iznosili Božju Reč, a ne svoju sopstvenu. Božanski nadahnuta Reč bila je temelj njihovog autoriteta.

`Pročitajte sledeće tekstove: Dela 4,4.31; Dela 8,4; Dela 13,48.49; Dela 17,2; Dela 18,24.25. Čemu nas ti tekstovi uče u vezi sa odnosom između Svetog Duha, Božje Reči i svedočenja novozavetne crkve?`

Isti Sveti Duh pod čijim je uticajem napisana Božja Reč, deluje preko te Reči da bi menjao život ljudi. U Božjoj Reči postoji životodavna sila, jer je to, posredstvom Duha, Hristova živa Reč.

`Pročitajte stihove 2. Petrova 1,21 i Jevrejima 4,12. Zašto Božja Reč ima takvu moć da menja život?`

„Stvaralačka sila koja je dozvala svetove u postojanje jeste Božja reč. Ta reč daje silu, ona rađa život. Svaka zapovest je obećanje. Prihvaćena voljom, primljena u dušu, ona sa sobom donosi život Beskonačnoga. Ona preobražava prirodu i nanovo stvara dušu po Božjem obličju.“ – Elen G. Vajt, Vaspitanje, str. 126 (original)

Razlog što Biblija ima takvu moć da preobrazi život je taj što isti Sveti Duh koji je najpre nadahnuo Bibliju, nadahnjuje i menja nas dok je čitamo. Dok iznosimo Božju Reč drugima, Sveti Duh deluje tako što menja njihov život putem Reči koju je sam nadahnuo. Bog je obećao da će blagosloviti svoju Reč, a ne naše reči. Sila je u Božjoj Reči, a ne u ljudskom nagađanju.