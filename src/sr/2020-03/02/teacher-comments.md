---
title:  Pouka za učitelje
date:   10/07/2020
---

**Ključni tekst**: Marko 5,1–20.

### Središte proučavanja

Marko 5,1–20; Marko 16,1–11; Dela 4,1–20; Dela 26,1–32.

### Prvi deo: Opšti Pregled

Lično svedočanstvo ima neobičnu silu. Kada pojedinac prihvati Hrista i njegov se život korenito promeni, ljudi to primećuju. Nisu sva obraćenja iznenadna i trenutna. Priče o zavisniku od droge koji prihvata Hrista, alkoholičaru koji se menja blagodaću, sebičnom poslovnom čoveku okrenutom materijalizmu koji se menja pod uticajem Božje ljubavi ili buntovnom tinejdžeru koji se obraća jesu uzbudljive za slušanje, ali sigurno nisu jedini primeri obraćenja.

Ponekad, ili možda bolje rečeno često, Sveti Duh deluje nežno i postepeno na ljudsko srce. Ima onih koji su odgajani u pobožnom hrišćanskom domu koji mogu da podele svoju dragocenu priču. Možda se nikada stvarno nisu pobunili protiv Hrista, ali mu se nisu nikad u potpunosti predali. Oni osećaju delovanje Svetog Duha u svom životu i potpuno se predaju Bogu. Njihovo svedočanstvo je isto toliko snažno kao mnogo dramatičnija, uzbudljivija iskustva obraćenja. Niko od nas se nije rodio kao hrišćanin. Kao što prorok Jeremija otvoreno kaže: „Srce je prijevarno više svega i opako; ko će ga poznati?“ (Jeremija 17,9) Apostol Pavle dodaje u Rimljanima 3,23: „Jer svi sagriješiše i izgubili su slavu Božiju.“

Pošto je svako od nas „sagrešio i izgubio slavu Božju“ (Rimljanima 3,23), svima nam je potrebna Božja blagodat. Obraćenje nije namenjeno za izabranu nekolicinu. Ono je za sve nas, i s obzirom da je tako, svi mi možemo ispričati svoje iskustvo. Vaše iskustvo nije poput mog, a moje nije poput vašeg, ali svako od nas, otkupljen Božjom blagodaću i privučen Njegovom ljubavlju, može da podeli svoje lično svedočanstvo sa drugima.

### Drugi deo: Komentar

Sledi biblijski kviz. Koga je Isus poslao kao svog prvog misionara? Da li je to bio Petar ili možda Jakov i Jovan? Možda Toma, Filip, ili neko drugi od učenika? Odgovor vas može iznenaditi. Nije bio niko od pomenutih osoba.

Prvi misionar kome je Isus uputio nalog bio je čovek preobražen Njegovom blagodaću, koji je prethodno bio opsednut demonima. Ovaj neverovatan svedok imao je snažan uticaj na Dekapolis, deset gradova pretežno istočno od Galilejskog jezera. Ovaj čovek je godinama beznadežno bio opsednut od zlog duha. On je zastrašivao to područje i unosio strah u srca seljana koji su živeli u toj oblasti. Ipak, duboko u svom srcu gajio je čežnju za nečim boljim – čežnju koju svi demoni u paklu nisu mogli ugasiti.

Uprkos demonskim silama koje su držale ovog jadnog čoveka u ropstvu, u 5. poglavlju Jevanđelja po Marku zabeleženo je da kada je ovaj opsednuti čovek ugledao Isusa, „poteče i pokloni Mu se“ (Marko 5,6). Pismo kaže da je ovaj čovek bio mučen i opsednut od strane „legije“ demona. Legija je „najveća jedinica u rimskoj vojsci... u punom sastavu sastojala se od 6000 vojnika“. (Archeological Study Bible, Grand Rapids, MI: Zondervan Publishers, 2005, str. 1633) U Novom zavetu, izraz „legion“ predstavlja velik, ogroman broj. Isus nikada nije izgubio bitku sa demonskim silama, bez obzira koliko ih je, koliko je velik njihov broj. Hristos je naš svemoćni Gospod koji je izvojevao pobedu. Demoni se ne mogu nadmetati sa Njegovom moćnom silom.

Isusova služba je uvek potpuna služba. Onog trenutka kada je opsednuti čovek bio oslobođen, pronašli su ga „gdje sedi obučen i pametan“ (Marko 5,15). Gde je nabavio odeću? Verovatno su mu učenici dali svoju. On je sada pažljivo sedeo kraj Isusovih nogu, slušajući Njegove reči, željno usvajajući duhovne istine. Bio je zdrav u fizičkom, mentalnom, emocionalnom i duhovnom smislu. Njegova jedina želja sada bila je da sledi Isusa. Čeznuo je za tim da postane jedan od Isusovih učenika.

Jevanđelje po Marku beleži da ovaj prethodno demonima opsednuti čovek „moljaše“ Isusa da mu dozvoli da uđe u lađu i pođe sa Njim (Marko 5,18). Reč „moljaše“ je snažna reč. Ukazuje na žarku želju. Može se prevesti kao „preklinjati“. To znači uputiti molbu prožetu osećanjima. To znači snažno moliti.

Isusov odgovor je jednako zapanjujuć kao i obraćenje ovog opsednutog čoveka. Isus je znao da ovaj obraćeni, preobraženi čovek može više da učini u toj oblasti nego što On i učenici mogu da urade u tom trenutku. Predrasude o Hristu bile su velike u toj neznabožačkoj oblasti, ali bi poslušali jednog od svojih, naročito onoga koga je pratio glas da je bio opsednut demonima. Naposletku, bili bi pripremljeni za kasniju Hristovu posetu.

Prema tome, Isus je rekao: „Idi kući svojoj k svojima i kaži im šta ti Gospod učini, i kako te pomilova.“ (Marko 5,19) Čovek je odmah poslušao. „I otide i poče pripovijedati u Deset Gradova šta mu učini Isus; i svi se divljahu.“ (Marko 5,20) Reč „pripovedati“ glasi kerusso i može se prevesti kao „oglasiti“ ili „objaviti“. U kratkom vremenu koje je opsednuti proveo sa Isusom, njegov život se toliko korenito promenio da je mogao da ispriča svoje iskustvo. Možemo samo zamisliti kakav uticaj je njegovo svedočanstvo imalo na hiljade ljudi u deset gradova u gadarinskoj oblasti. Kada se Isus vratio devet ili deset meseci kasnije, umovi ovog u velikoj meri neznabožačkog stanovništva bili su širom otvoreni da Ga prihvate. (Videti: Elen Vajt, Čežnja vekova, str. 340.341. original)

U ovom izveštaju nalazi se večna istina koju ne smemo prenebregnuti. Niti ova istina sme biti zasenjena čudesnim, uzbudljivim i pomalo dramatičnim obraćenjem opsednutog čoveka, ma koliko ono bilo važno. Hristos želi da iskoristi sve koji Mu dolaze. Opsednuti čovek nije imao prednost da svakodnevno provodi vreme sa Isusom kao učenici. Nije imao priliku da sluša Njegove propovedi ili da svedoči njegovim čudima, ali imao je jedan neophodan element za svedočenje – promenjen život. Lično je poznavao živog Hrista. Srce mu je bilo ispunjeno ljubavlju prema svom Učitelju. To je suština novozavetnog svedočenja. Kao što Elen Vajt u skladu sa tim kaže: „Naše priznanje Njegove vernosti je izabrano nebesko sredstvo za otkrivanje Hrista svetu. Mi treba da prepoznamo Njegovu blagodat onako kako su je obznanili sveti ljudi iz davnina; ali ono što je najdelotvornije je svedočanstvo našeg ličnog iskustva. Mi smo Božji svedoci dok u sebi otkrivamo delovanje božanske sile.“ (Čežnja vekova, str. 347. original) Novozavetni vernici svedočili su o Hristu zahvaljujući svom jedinstvenom iskustvu. Svako od njih se na drugačiji način susreo sa Hristom, ali svaki od tih susreta podstakao ih je da oduševljeno govore o Hristu koga vole.

U odeljku od ponedeljka, „Objavljivanje vaskrslog Hrista“, dve Marije su preobražene u grobnici. Kada su poslednji put videle Isusa, Njegovo krvavo telo bilo je skinuto sa krsta. Pomislite na njihovo očajanje u tom trenutku. Poslednjih nekoliko dana bilo je teško više nego što se može poverovati u to. Sada sa srcima ispunjenim strahom, uplašene za budućnost, prišle su grobnici, pitajući se kako će proći pored rimskih stražara i ko će odgurnuti kamen da uđu u grobnicu i pomažu Hristovo telo.

Na njihovo iznenađenje grobnica je prazna. Hristos je živ. Anđeosko biće objavljuje: „Ustade... Idite brže te kažite učenicima.“ (Matej 28,6.7) Izveštaj kaže: „I izišavši brzo iz groba sa strahom i radosti velikom potekoše da jave učenicima Njegovijem.“ (Matej 28,8) Dok žure da objave vest, naš vaskrsli Gospod ih susreće i kaže: „Zdravo!... Idite te javite braći Mojoj neka idu u Galileju, i tamo će Me videti.“ (Matej 28,9.10) Radosnu vest treba podeliti. Srca ispunjena Njegovom blagodaću i očarana Njegovom ljubavlju ne mogu da ćute.

Tema koja se u Novom zavetu ponavlja jeste tema o svedočenju. Dela apostolska su dela svedočenja. Učenici su svedočili o Hristu koga su poznavali, sa kim su stekli lično iskustvo. Da li je moguće biti lažan svedok? Pretpostavimo da ste pozvani na sud kao svedok nekoj nesreći ili zločinu. Pretpostavimo takođe da nisti bili prisutni na mestu događaja i da ste izmislili priču kako bi pomogli prijatelju. Mogli biste biti zatvoreni jer ste lagali na sudu. Sudija i porota traže jedino one svedoke koji su lično prisustvovali određenom događaju. Žele prave svedoke, ne varalice.

Samo pravo, autentično hrišćanstvo može da privuče pažnju ove generacije. Ako nemamo lično, stvarno iskustvo sa Isusom, naše svedočenje niko neće ozbiljno shvatiti. Ne možemo govoriti o Hristu koga ne poznajemo.

Novozavetni vernici širili su vest o Hristu koga su poznavali. Petar i Jovan iznose stvarnost obraćenih srca kada objavljuju: „Jer mi ne možemo ne govoriti što vidjesmo i čusmo.“ (Dela 4,20) Pre krsta, Petar je bio kolebljiv, pa ujedno i samouvereni učenik. Hristovo raspeće i vaskrsenje promenilo je njegov život. Pre krsta, Jovan je bio jedan od „sinova groma“. To ime se ne daje krotkom, blagom, strašljivom čoveku. Međutim, posle Hristovog raspeća i vaskrsenja, Jovanov život se promenio. Ni Petar ni Jovan nisu mogli da ćute; bili su preobraženi blagodaću i želeli su da govore o svom iskustvu.

Svedočenje se ne odnosi na nas. Ne odnosi se na to koliko smo bili loši ili koliko smo sada dobri nakon što smo upoznali Isusa. Sve se odnosi na Isusa, njegovu ljubav, blagodat, milost, oproštenje, večnu silu da nas spase. Apostol Pavle se nikada nije umorio od svedočenja o tome šta je Hristos učinio za njega, ali se nikada nije isključivo bavio time koliko je bio loš. Umesto toga, bio je usredređen na to koliko je Bog dobar. Podsetite se u razredu sledećeg teksta: Dela 26,1–28. Zapazite kako apostol Pavle deli svoje svedočanstvo na tri dela: njegov život pre upoznavanja Hrista, kako je upooznao Hrista i njegov život nakon što je upoznao Hrista.

### Treći deo: Primena u životu

Pretpostavimo da ste imali samo nekoliko minuta da provedete sa prijateljem koji želi da upozna Hrista. Kako biste izneli trominutno svedočanstvo prijatelju koji se bori da poveruje? Kakve ideje otkriva Pavlovo svedočanstvo u tekstu Dela 26? Kako vam glavne crte njegovog svedočanstva pomažu da prikažete svoje? Kakvu ulogu Stari zavet ima u Pavlovom svedočanstvu?

Napišite jednu rečenicu ispod svakog od sledećih odeljaka:

A. Kako je izgledao vaš život pre nego što ste upoznali Hrista?

B. U kom trenutku u svom životu ste upoznali Hrista?

C. Kakvu promenu je Hristos uneo u vaš život?

Ako ste odgajani u hrišćanskom domu, da li je ikada postojao trenutak u vašem životu kada ste svesno prihvatili Isusa kao svog Gospoda i Spasitelja? Opišite vreme kada ste osetili da moćno deluje u vašem životu?