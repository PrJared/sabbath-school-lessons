---
title:  Iznošenje sopstvenog iskustva
date:   08/07/2020
---

U 26. poglavlju Dela apostolskih zatičemo apostola Pavla kako stoji kao zatvorenik pred carem Agripom. Obraćajući se direktno caru, Pavle iznosi svoje lično iskustvo i otvoreno govori o svom životu – ne samo o vremenu kad je progonio Isusove sledbenike, već i o periodu nakon svog obraćenja, kada je postao svedok Isusovih dela i obećanja o vaskrsenju mrtvih (Dela 26,8).

Dok se nalazio na putu za Damask, naš Gospod se javio Pavlu rekavši: „Jer ti se zato javih da te učinim slugom i svjedokom ovome što si vidio i što ću ti pokazati“ (Dela 26,16). Govoriti o svojoj veri drugima uvek je dinamično iskustvo. Mi govorimo šta je Hristos učinio za nas u prošlosti, šta On čini u našem životu danas, i šta će ostvariti za nas u budućnosti.

Kad iznosimo svoje svedočanstvo, tu nikad nije reč o nama. Uvek je reč o Njemu. On je Bog koji prašta naše krivice, leči naše bolesti, ovenčava nas milošću i pruža nam ono što je dobro (Psalmi 103,3-5). Kad svedočimo, mi jednostavno iznosimo svoj lični doživljaj Njegove zadivljujuće blagodati. To je iskustvo našeg ličnog susreta sa Bogom zadivljujuće blagodati.  

`Pročitajte tekst 1. Jovanova 1,1-3 i uporedite ga sa Galatima 2,20. Koje sličnosti uočavate? U čemu je Jovanovo iskustvo slično Pavlovom?`

Premda su imali različita životna iskustva, i Jovan i Pavle su doživeli lični susret sa Isusom. Međutim, to njihovo iskustvo nije bilo nešto što se dogodilo u određenom trenutku u prošlosti i tu se završilo. Bilo je to trajno, svakodnevno iskustvo radovanja u Njegovoj ljubavi i hodanja u svetlosti Njegove istine.

Da li je obraćenje ikada samo stvar prošlosti? Razmotrite sledeću izjavu Elen Vajt u vezi sa onima koji smatraju da je njihovo iskustvo obraćenja u prošlosti jedino što je bitno: „Pošto su jednom saznali nešto o religiji, kao da više nisu imali potrebu za svakodnevnim obraćenjem. Međutim, svakom od nas je potrebno svakodnevno obraćenje.“ – Manuscript Releases, vol. 4, p. 46.

`Kakva god da su vaša iskustva iz prošlosti, čak i ako su vrlo upečatljiva i dramatična, zašto je ipak važno da iz dana u dan održavate odnos sa Gospodom – da svakodnevno iskusite realnost Njegovog postojanja, Njegovu dobrotu i silu? Iznesite svoj odgovor u razredu.`