---
title:  Za dalje proučavanje
date:   10/07/2020
---

U knjizi Apostolska crkva – Hristovim tragom od Elen G. Vajt pročitajte poglavlje pod naslovom „Još malo pa ćeš me nagovoriti“, str. 433-438 (original)

Suština hrišćanskog života je odnos sa Isusom, koji je tako bogat i potpun da ne možemo da o njemu ne govorimo. Koliko god da je doktrina važna, ona ne može da zameni život preobražen blagodaću i obnovljen ljubavlju. Elen Vajt na jednostavan način govori o tome: „Spasitelj je znao da nikakav dokaz, ma koliko logičan, neće omekšati tvrda srca, niti probiti koru svetovnosti i sebičnosti. On je znao da Njegovi učenici moraju primiti nebesku sposobnost; da će jevanđelje biti uspešno jedino onda kada ga bude objavljivalo srce koje je postalo toplo i usne koje su postale rečite živim poznanjem Onoga koji je Put, Istina i Život.“ – Apostolska crkva – Hristovim tragom, str. 31 (original). U knjizi Čežnja vekova, ona iznosi ovu snažnu misao: „Hristova predivna ljubav smekšaće i potčiniti srca, dok samo ponavljanje učenja ne može da postigne ništa.“ – str. 826 (original)

Ima onih koji smatraju da iznošenje ličnog iskustva podrazumeva ubeđivanje drugih da prihvate istine koje su oni pronašli u Božjoj Reči. Mada je važno pravovremeno isnositi istine Božje reči, naše lično svedočenje se mnogo više tiče slobode od krivice, mira, milosti, praštanja, snage, nade i radosti, što pronalazimo u daru večnog života koji Isus tako obilno nudi.

**Za razgovor:**

`1. Šta mislite, zašto naše lično svedočenje tako snažno utiče na druge? Kako su iskustva drugih uticala na vas i na vaše lično iskustvo?`

`2. Razgovarajte u razredu o svom odgovoru na poslednje pitanje iz odeljka za sredu. Zašto je svakodnevno iskustvo sa Gospodom tako važno, ne samo za naše svedočenje, već i za našu ličnu veru?`

`3. Naravno, moćno iskustvo može biti veoma ubedljivo. Zašto je pobožan život, istovremeno i važan deo našeg svedočenja? `

`4. Iznesite svoje lično iskustvo u razredu. Govorite o tome šta je Hristos učinio za vas i šta vam On danas znači. Šta se promenilo u vašem životu zahvaljujući Isusu?    `