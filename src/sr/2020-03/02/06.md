---
title:  Moć ličnog iskustva
date:   09/07/2020
---

Pogledajmo ponovo Pavla koji se nalazi pred Agripom. Apostol Pavle stoji pred tim čovekom, poslednjim u nizu jevrejskih careva, Makabejaca, iz Irodovog doma. Agripa se predstavljao kao Jevrejin, ali u srcu je bio Rimljanin. (Pogledati The SDA Bible Commentary, vol. 6, p. 436.) I tako on stoji tu – ostareli apostol, iznuren od misionskih putovanja, pun ožiljaka zadobijenih u borbi između dobra i zla, ali sa srcem punim Božje ljubavi i licem ozarenim Božjom dobrotom. Bez obzira na sve što mu se dešavalo u životu, na sva progonstva i teškoće kroz koje je prošao, još uvek je spreman da objavi koliko je Bog dobar.  

S druge strane, Agripa je ciničan, skeptičan, okoreo i zaista ravnodušan prema bilo kom istinskom vrednosnom sistemu. Nasuprot njemu, Pavle je pun vere, posvećen istini, nepokolebljiv u odbrani pravednosti. Kontrast između njih dvojice nije mogao biti očigledniji. Dok mu se sudi, Pavle zahteva da govori i dobija za to dozvolu od Agripe.  

`Pročitajte Dela 26,1-32. Kako je Pavle svedočio Agripi? Šta možemo naučiti iz njegovih reči?`

Ljubaznost otvara srca, dok ih grubost zatvara. Pavle je ovde neverovatno blagonaklon prema Agripi. Čak ga proglašava stručnjakom za „sve jevrejske običaje i prepiranja“ (Dela 26,3). A zatim se upušta u raspravu o svom obraćenju.

`Pročitajte Pavlovo iskustvo obraćenja u tekstu Dela 26,12-18, a zatim pažljivo razmotrite kako je ono uticalo na Agripu, što vidimo u tekstu Dela 26,26-28. Šta mislite, zašto je Agripa reagovao na takav način? Šta je u Pavlovom svedočenju ostavilo takav utisak na njega?`

Pavlovo svedočenje o tome kako je Isus promenio njegov život ostavilo je snažan utisak na tog bezbožnog cara. Nijedno svedočanstvo nije tako uspešno kao promenjen život. Iskustvo istinskog obraćenja ima neverovatan uticaj na druge. Čak i bezbožni carevi bivaju dirnuti životom preobraženim blagodaću. Iako naše iskustvo možda nije tako dramatično kao Pavlovo, i mi bi trebalo da umemo drugima da govorimo šta znači poznavati Isusa i biti iskupljen Njegovom krvlju.