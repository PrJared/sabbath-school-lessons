---
title:  Promenjen život donosi nešto sasvim drugačije
date:   07/07/2020
---

„A kad vidješe slobodu Petrovu i Jovanovu, i znajući da su ljudi neknjiževni i prosti, divljahu se, a znadijahu ih da bijahu s Isusom“ (Dela 4,13).

Novozavetna crkva je imala eksplozivan rast. Tri hiljade ljudi kršteno je na Dan pedesetnice (Dela 2,41). Još hiljade drugih pridodato je crkvi nekoliko sedmica kasnije (Dela 4,4). Uskoro su i vlasti zapazile šta se dešava. Ti novozavetni vernici bili su sa Hristom. Njihov život je bio promenjen. Bili su preobraženi Njegovom blagodaću i nisu mogli da ćute.

`Pročitajte Dela 4,1-20. Šta se tu dogodilo? Šta se desilo kada su vlasti pokušale da ućutkaju Petra i Jovana? Kakav je bio njihov odgovor?`

Ti vernici su doživeli obnovljenje u Hristu i morali su da iznesu svoju priču. Petar, ribar i galamdžija, bio je preobražen blagodaću Božjom. Jakov i Jovan, „sinovi groma“, koji su teško kontrolisali svoju ćud, bili su preobraženi blagodaću Božjom. Neverni Toma je preobražen blagodaću Božjom. Svi učenici i članovi rane crkve imali su sopstvenu priču i nisu mogli da ćute. Obratite pažnju na snažne reči Elen Vajt u knjizi Put Hristu: „Čim neko dođe Hristu, u njegovom srcu rađa se želja da drugima obznani kakvog je dragocenog prijatelja našao u Isusu. Spasonosna i posvećujuća istina ne može ostati zatvorena u njegovom srcu.“ – str. 78 (original)

Zapazite, takođe, šta su verske vođe izjavile u tekstu Dela 4,16. Morali su da priznaju realnost učinjenog čuda, jer – isceljeni čovek je stajao tu pred njima. Ipak, nisu hteli da promene svoj stav. Ali ni Petar ni Jovan, uprkos otvorenom protivljenju, nisu hteli da se odreknu svog svedočanstva.

`Kako je poznavanje Hrista povezano sa svedočenjem o Hristu? Zašto je lično poznavanje Hrista od tako presudne važnosti da bismo mogli da svedočimo o Njemu?`