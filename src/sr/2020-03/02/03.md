---
title:  Objavljivanje vaskrslog Hrista
date:   06/07/2020
---

Bila je nedelja rano ujutru kada su se dve Marije žurno uputile ka Hristovom grobu. Nisu nameravale ništa da Mu traže. Šta bi mrtav čovek uopšte mogao da im pruži? Poslednji put kad su Ga videle, telo Mu je bilo okrvavljeno, izubijano i slomljeno. Prizor krsta urezao se duboko u njihov um. Sada su jednostavno htele da izvrše svoju dužnost. S tugom su išle prema grobu da bi balsamovale Njegovo telo. Potištenost je bacila svoje sumorne senke na njihov život. Budućnost im je izgledala neizvesno i pružala malo nade.

Međutim, kad su stigle do groba, prepale su se zatekavši ga praznog. Matej sledećim rečima opisuje događaje u vezi sa jutrom vaskrsenja: „A anđeo odgovarajući reče ženama: Ne bojte se vi; jer znam da Isusa raspetoga tražite. Nije ovdje: Jer ustade kao što je kazao“ (Matej 28,5.6).

Žene je sada preplavila radost. Tamni oblaci tuge iščezli su pred blistavom svetlošću jutra vaskrsenja. Noć tuge je prošla. Radost je ozarila njihova lica, a hvalospevi su zamenili žalopojke.  

`Pročitajte tekst Marko 16,1-11. Kako je Marija reagovala otkrivši da je Hristos ustao iz mrtvih?`

Pošto se srela sa vaskrslim Hristom, Marija je otrčala da svima javi. Dobre vesti treba podeliti sa drugima, i ona nije mogla da ćuti. Hristos je živ! Njegov grob je prazan i svet to mora da sazna! Tako i mi, kad se na svom životnom putu sretnemo sa vaskrslim Hristom, moramo požuriti da to objavimo, jer dobre vesti treba prenostiti dalje.  

I prosto je neverovatno, ali uprkos svim onim prilikama u kojima im je govorio šta će se dogoditi – da će biti ubijen i da će vaskrsnuti, oni koje je Isus naročito odabrao odbili su da poveruju Marijinom svedočenju. „I oni čuvši da je živ i da Ga je ona vidjela ne vjerovaše“ (Marko 16,11). Ako, dakle, ni sami Isusovi učenici nisu istog trenutka poverovali, ne treba ni nas da začudi to što ljudi ne prihvataju odmah naše reči.

`Kada ste poslednji put doživeli da vaše svedočenje naiđe na oštar otpor? Kako ste reagovali, i šta ste naučili na osnovu tog iskustva?`