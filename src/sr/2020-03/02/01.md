---
title:  "Svedočenje koje zadobija: moć ličnog iskustva"
date:   04/07/2020
---

### Tekstovi za proučavanje u toku sedmice
Marko 5,15-20; Marko 16,1-11; Dela 4,1-20; 1. Jovanova 1,1-3; Galatima 2,20; Dela 26,1-32.

> <p>Tekst za pamćenje</p>
> „Jer mi ne možemo ne govoriti što vidjesmo i čusmo“ (Dela 4,20).

Lično iskustvo ima neobičnu moć. Kad nam Hristova ljubav zagreje srce i kad se promenimo Njegovom blagodaću, mi imamo nešto značajno da kažemo o Njemu. Jedno je kad govorimo šta je Isus učinio za nekog drugog, a sasvim drugo kad možemo da kažemo šta je učinio za nas lično.  

Teško se može prigovoriti ličnom iskustvu. Ljudi mogu da raspravljaju o vašoj teologiji, vašem tumačenju određenog teksta, ili čak da se rugaju religiji uopšte. Ali kad pojedinac može da kaže: „Ranije nisam imao nadu, ali sada je imam“; „Mučio me je osećaj krivice, ali sada sam našao mir“; „Moj život nije imao smisla, ali sada imam svoj cilj“ – čak i skeptici osete uticaj sile evanđelja.  

Mada neki ljudi dožive iznenadno, dramatično obraćenje kao Pavle na putu za Damask, do obraćenja češće dolazi tako što osoba postaje sve više svesna koliko joj je Isus dragocen, sve dublje ceni Njegovu čudesnu blagodat i oseća sve veću zahvalnost zbog spasenja koje On besplatno nudi. Hristos radikalno preusmerava naš život. To je svedočanstvo za kojim svet čezne i koje mu je očajnički potrebno.