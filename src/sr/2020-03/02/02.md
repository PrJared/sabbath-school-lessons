---
title:  Svedočenje onih od kojih se to najmanje očekivalo
date:   05/07/2020
---

`Pročitajte tekst Marko 5,15-20. Šta mislite, zašto je Isus poslao ovog čoveka u Dekapolj da svedoči svojoj porodici i prijateljima, umesto da neguje njegovu novopronađenu veru držeći ga uz sebe?`

Reč Dekapolj potiče od dve reči: deka, što znači „deset“ i polis, što znači „grad“. U oblasti Dekapolja u prvom veku nalazilo se deset gradova smeštenih duž obale Galilejskog mora. Ti gradovi bili su uzajamno povezani zajedničkim jezikom i kulturom. Ovaj opsednuti čovek bio je poznat mnogima u toj oblasti. Zadavao je strah svojim nepredvidivim, nasilnim ponašanjem. Međutim, Isus je u njemu video čoveka koji čezne za nečim boljim, i zato ga je na čudesan način oslobodio demona koji su ga mučili.  

Kada su stanovnici ovih gradova čuli da je Isus dopustio demonima da zaposednu njihovo krdo svinja, i da su se svinje zatim sjurile niz obronak u more, došli su da vide šta se dešava. Markovo evanđelje beleži: „I dođoše k Isusu, i vidješe bijesnoga u kome je bio legion gdje sjedi obučen i pametan; i uplašiše se“ (Marko 5,15). Čovek je bio u potpunosti isceljen – fizički, mentalno, emotivno i duhovno. Suština evanđelja je u tome da u ljudima slomljenim grehom obnovi celovit život za kakav ih je Hristos stvorio.  

Ko bi bio pogodnija osoba da dopre do srca ljudi u tih deset gradova Dekapolja od ovog preobraženog čoveka, koji je mogao da podeli svoje iskustvo sa čitavim regionom? Elen Vajt je to dobro primetila: „Kao Hristovi svedoci treba da kažemo ono što znamo, ono što smo sami videli, čuli i osetili. Ako smo korak po korak sledili Isusa, moći ćemo nešto određeno da kažemo o načinu na koji nas je vodio. Možemo reći kako smo proverili Njegovo obećanje i utvrdili da je istinito. Možemo da posvedočimo ono što znamo o Hristovoj milosti. To je svedočanstvo na koje nas Gospod poziva, a zbog njegovog nedostatka svet gine.“ – Čežnja vekova, str. 340 (original). Bog često koristi neobične svedoke – ljude  koji su promenjeni Njegovom blagodaću, da bi izazvali promenu u našem svetu.

`Kakva je vaša lična priča, odnosno vaše iskustvo obraćenja? Šta govorite drugima o tome kako ste prihvatili veru? Šta imate da ponudite nekome ko nije obraćen, a ko bi mogao imati koristi od vašeg iskustva?`