---
title:  Istina predstavljena s ljubavlju
date:   27/08/2020
---

Isus nije zanemarivao iznošenje istine „zarad ljubavi“, jer to onda ne bi ni bila ljubav. Ljubav uvek traži ono što je najbolje za drugoga. Nema sukoba između ljubavi i istine. Istina izrečena ponizno i ljubazno zapravo je potvrda ljubavi. Isus je rekao: „Ja sam Put i Istina i Život“ (Jovan 14,6). Isus je jedini put spasenja (Dela 4,12). Njegova blagodat nas spasava tako da možemo spoznati Njegovu istinu i živeti Njegovim životom. Istina bez ljubavi vodi u suvoparni legalizam koji guši duhovni život. A opet, takozvana „ljubav“ bez istine vodi u trpeljivi sentimentalizam bez suštine, koji ostavlja pojedinca izgubljenog u moru nesigurnosti. Jedino istina predstavljena s ljubavlju vodi ka istinskom hrišćanstvu koje pruža jasan pravac, svrhu i sigurnost.

`Pročitajte sledeće tekstove: 1. Petrova 3,15; 2. Timotiju 4,2 i Titu 3,4.5. Koji izrazi u tim stihovima upućuju na ravnotežu između predstavljanja biblijske istine i poniznog, trpeljivog duha?`

Novozavetni pisci nikad ne naglašavaju ljubav više od istine. Oni na lep način sjedinjuju ljubav i istinu, zakon i blagodat, samilost i čestitost. Petar savetuje vernima da budu „svagda gotovi na odgovor svakome koji vas zapita za vaše nadanje. S krotošću i strahom“ (1. Petrova 3,15). Drugim rečima, treba da znate u šta verujete, zašto u to verujete i da budete u stanju da to i objasnite. To ne znači da vi imate sve odgovore, niti da ste obavezni da druge ubedite u svoja verovanja. To samo znači da „s krotošću i strahom“, to jest, ponizno i sa osećajem za veličinu onoga što je u pitanju – možete da objasnite i branite svoju veru.

Pavle je savetovao svog mladog štićenika, Timotija: „Propovijedaj Riječ, nastoj u dobro vrijeme i u nevrijeme, pokaraj, zaprijeti, umoli sa svakijem snošenjem i učenjem“ (2. Timotiju 4,2). On i Tita podseća da su upravo Božja milost i ljubav spasle one koji su preporođeni u Njemu (Titu 3,5).

I mi smo, takođe, pozvani da iznosimo istinu sa ljubavlju i svakom krotošću. Naš Gospod nas poziva da Mu se, s ljubavlju i trpeljivim stavom, pridružimo u objavljivanju Njegove poruke za poslednje vreme, upućene ovom svetu koji umire bez Hrista.

`Kad bi vas neko upitao: „Zašto si ti hrišćanin?“, šta biste mu odgovorili, i zašto?`