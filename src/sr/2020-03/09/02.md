---
title:  Prijemčivost za evanđelje
date:   23/08/2020
---

`Pročitajte tekst Jovan 4,27-30.39-42. Na koji način Isusov razgovor sa ženom Samarjankom otkriva istinu da su svi tipovi ljudi otvoreni za evanđelje, čak i kad se nalaze tamo gde ih ne očekujemo?`

Poslednje mesto na kom su učenici očekivali da će pronaći srca prijemčiva za evanđelje bila je Samarija. Samarjani su bili u stalnom sukobu sa Jevrejima u vezi sa učenjima i bogosluženjem. To neprijateljstvo bilo je vekovima staro. Samarjani su želeli da učestvuju u izgradnji hrama u Jerusalimu, ali im je ta mogućnost uskraćena zbog njihovih mešovitih brakova sa pripadnicima paganskih kultura iz okruženja, ali i zbog njihovih nepravovernih shvatanja. Kao posledica toga, Samarjani su izgradili sopstveni hram na gori Garizim. Zbog svega navedenog, učenici bi spremno zaobišli Samariju smatrajući je neplodnim tlom za širenje evanđelja.

Međutim, Isus je video ono što učenici nisu – prijemčiva srca. Jovanov izveštaj o tom susretu sa ženom kod bunara otpočinje sledećim rečima: „Ostavi Judeju, i otide opet u Galileju. A valjalo Mu je proći kroz Samariju“ (Jovan 4,3.4). Isusu je „valjalo“ proći kroz Samariju, jer Ga je Sveti Duh uverio da će na tom neočekivanom mestu naići na prijemčiva srca. Kada su naše oči božanski pomazane Svetim Duhom, mi vidimo mogućnosti tamo gde ostali vide samo teškoće. Mi vidimo bogatu žetvu duša za Božje carstvo tamo gde drugi vide samo neplodno tlo.

`Pročitajte Dela 8,4.5.14. Koji je bio krajnji rezultat Isusove službe u Samariji?`

Učenici bi zaobišli Samariju ne pruživši Samarjanima čak ni mogućnost da čuju istinu iz Božje Reči. Međutim, Isus je video nešto što oni nisu. On je primetio da je srce jedne žene, delovanjem Svetog Duha, postalo prijemčivo, a njeno dramatično obraćenje uticalo je na mnogo ljudi u tom gradu. Iako nećemo uvek videti neposredne rezultate svog svedočenja, ako budemo sejali seme u prijemčiva srca, ono će jednog dana doneti žetvu na slavu Bogu.

`Nikad ne možemo zasigurno znati kakav su uticaj naše reči i dela izvršili na druge, bilo na dobro ili na zlo. Imajući to u vidu, zašto moramo uvek paziti šta govorimo i činimo u prisustvu drugih?`