---
title:  Iznošenje istine s ljubavlju
date:   25/08/2020
---

Prijateljstvo samo po sebi nije dovoljno da bismo zadobili ljude za Hrista. Možemo imati mnogo prijatelja – ljudi s kojima uživamo da budemo i koji uživaju da budu s nama – ali ako im nikad ne kažemo koliko nam Isus znači i kako je On promenio naš život, naše prijateljstvo će imati malo uticaja za večnost. Naravno, ljudima može biti zabavno u našem društvu, ali Bog nas poziva na nešto više od toga. Međutim, iako prijateljstvo samo po sebi neće približiti ljude Hristu, neprijateljski stavovi mogu ih udaljiti od Njega.

Apostol Pavle nas podseća da govorimo „vladajući se po istini u ljubavi“ (Efescima 4,15). Prijateljske veze se izgrađuju kad se slažemo s ljudima koliko je god to moguće, kada ih prihvatamo i pohvaljujemo uvek kada je to prikladno. Koliko je važno da stvorimo tu naviku da u ljudima tražimo ono što je dobro umesto onog što je loše!

`Pročitajte 2. Solunjanima 1,1-4. Navedite neke od konkretnih pojedinosti za koje Pavle pohvaljuje Solunjane.`

Neki kao da uživaju u traženju onoga što je loše kod drugih ljudi, ako ni zbog čega drugog, onda da bi se bolje osećali u vezi sa samim sobom.  

Apostol Pavle je postupao sasvim suprotno. On je tražio ono pozitivno u crkvama kojima je služio. Naravno, ukazivao je on na greške i nije trpeo greh, ali u središtu njegove pažnje bilo je duhovno napredovanje crkava koje je osnovao. Jedan od načina na koji je to postizao bio je da istakne ono što su dobro radili.

Izjava Elen Vajt o važnosti pozitivnih odnosa zavređuje našu pažnju. „Kad bismo se ponizili pred Bogom i bili ljubazni, učtivi, nežni i sažaljivi, bilo bi stotinu obraćenja tamo gde je sada samo jedno.“ – Testimonies for the Church, vol. 9, p. 189.

`Razmislite na trenutak o toj izjavi. Šta bi to značilo za vašu crkvu kad bi se ljubaznost, učtivost, milosrđe i sažaljivost prelivali iz srca svakog vernika? Kako bi takva crkva izgledala? Zagledajte se u sopstveno srce i postavite sebi pitanje na koji način biste mogli da se popravite na tom području.`