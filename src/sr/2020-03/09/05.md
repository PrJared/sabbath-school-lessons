---
title:  Osnov prihvatanja
date:   26/08/2020
---

`Pročitajte tekstove Rimljanima 15,7 i Efescima 4,32. Kako biste opisali osnov uzajamnog prihvatanja? Šta je suština takvog stava koji omogućava prihvatanje drugih?`

U ta dva teksta apostol Pavle iznosi načela koja leže u osnovi uzajamnog prihvatanja. Budući da je Hristos oprostio svakome od nas i svakog od nas prihvatio, imamo li mi uopšte pravo da ne postupamo na isti način? U stvari, upravo zato što je Isus nas prihvatio, i mi možemo prihvatiti druge uprkos njihovim manama.

Dobro razmislite šta to znači. Razmislite o sebi i o nečemu što ste uradili, ili sa čim se možda još uvek borite,  nečemu što možda samo vi znate i bili biste prestrašeni kad bi i drugi za to saznali.

A ipak, šta se događa? Vi verom bivate prihvaćeni u Hristu koji zna o vama ono o čemu drugi možda ne znaju ništa. Da, On zna sve to, a ipak vas prihvata, ne zbog vaše dobrote, nego zbog svoje sopstvene.

Kakav bi onda trebalo da bude vaš stav prema drugima?

Evo nečega što je mnogima teško da razumeju: iskreno prihvatanje podrazumeva da mi ljude prihvatamo takve kakvi jesu, sa svim njihovim grešnim navikama, jer su oni ljudska bića stvorena po Božjem obličju. Zato što je Hristos umro za nas „još kad bijasmo grješnici“ i pomirio nas s Bogom „dok smo još bili neprijatelji“, i mi možemo oprostiti drugima i prihvatiti ih. Njegova ljubav prema nama postaje sam temelj našeg praštanja i prihvatanja drugih (Rimljanima 5,6-10).

Ali kada se takav odnos uzajamne brižnosti i prihvatanja uspostavi, često je neophodno s puno ljubavi suočiti drugu osobu sa istinama Svetog pisma. Ne učiniti to, značilo bi zanemariti da pokažemo ljubav. Kao prijateljima, nama je dovoljno stalo do drugih da bismo podelili s njima večne istine koje menjaju život.  

Isusov stav nije bio: „Činite šta god hoćete. To je u redu. Ja vas još uvek prihvatam.“ Za razliku od toga, Njegov stav je bio: „Šta god da ste učinili, spreman sam da vam oprostim i obezbedim silu da se promenite.“ Biblijska istina izložena ponizno, u Hristovom duhu, i sa blagim stavom zadobija srca i menja živote.

`Kako je moguće prihvatiti nekog pojedinca, a ne prihvatiti njegovo grešno ponašanje? Kako da budemo spremni da prihvatamo ljude, a da istovremeno ne opravdavamo i ne tolerišemo greh?`