---
title:  Pouka za učitelje
date:   28/08/2020
---

**Ključni tekst**: Efescima 4,32.

### Središte proučavanja

Jovan 4,27–30; 2. Solunjanima 1,1–4; Rimljanima 15,7; 1. Petrova 3,15.

### Prvi deo: Opšti Pregled

Naš stav prema drugima često određuje njihovu reakciju prema nama. Da li ste ikada zapazili da kada se nekome nasmešite, te osobe često uzvrate osmehom? Da li ste takođe zapazili da kada uzvratite neočekivanim komplimentom, drugi ljudi obično reaguju pozitivno?

Isus je razumeo ovu činjenicu ljudske prirode. Jevanđelje po Jovanu kaže da Isus „bješe Vidjelo istinito koje obasjava svakoga čovjeka koji dolazi na svijet“ (Jovan 1,9). U dubini našeg bića nalazi se čežnja za večnom istinom. Unutar nas postoji ta bolna praznina za svrhom i smislom. Bog je u svaku osobu usadio čežnju da Ga upozna. Kada pristupamo ljudima sa saznanjem da, bilo da oni to znaju ili ne, postoji skrivena glad u njihoj duši da upoznaju Boga, pristupićemo im drugačije nego ukoliko smatramo da nisu zainteresovani za duhovna pitanja.

U subotnoškolskoj lekciji za ovu sedmicu proučavaćemo o tome kako je Isus verovao u ljude. Istražićemo Njegov stav čak i prema onima koji su, kako se činilo, bili najmanje zainteresovani za Njegovu poruku. Razmotrićemo kako je prišao ženi Samarjanki, jevrejskom književniku, rimskom vojniku, Hananejki koja mu je uputila molbu i ženi čiji je ugled bio ozbiljno ukaljan. U svakom slučaju, Isus je gledao na ono najbolje u njima. Predstavljao je istinu, ali uvek sa ljubavlju. Temelj Njegove poruke bilo je prihvatanje, praštanje, blagodat i nada u novi život. Isus nikada nije umanjivao vrednost istine, ali uvek je prikazivao istinu na spasonosni način. U pouci za ovu sedmicu, otkrićemo kako danas da primenimo Isusove metode u svom svedočenju.

### Drugi deo: Komentar

U prethodnoj lekciji razgovarali smo o ženi Samarjanki na studencu. Postoji jedan aspekt Isusovog razgovora sa ženom koji je suštinski za naše razumevanje Isusovih načela u širenju vere koji nismo prethodno ispitali. Veoma je važno da shvatimo ovaj aspekt Isusove komunikacije sa ženom. Kada se razgovor između njih dvoje nastavio, žena je rekla Isusu: „Gospode, vidim da si Ti prorok. Oci naši moliše se Bogu na ovoj gori, a vi kažete da je u Jerusalimu mjesto gdje se treba moliti.“ (Jovan 4,19.20). To je bilo presudno pitanje između Jevreja i Samarjana. Bilo je povezano sa bogosluženjem i Božjim prisustvom. Gora Gerizim postala je glavna tačka razdvajanja između ova dva naroda. Jedan od jevrejskih mudraca postavio je sledeće pitanje, a zatim dao i odgovor: „U kom trenutku Samarjani mogu biti prihvaćeni u judaizam? Kada odbace svoje verovanje u goru Garizim.“ Isus je veoma lako mogao da uđe u teološku raspravu sa ovom ženom o autentičnom bogosluženju, ali On je prešao preko njenog intelektualnog pitanja i ispunio potrebe njenog srca. Njena potreba nije bila da dobije odgovore na sva verska pitanja. Njena potreba je bila da pronađe prihvatanje, oproštaj i novi život koji jedino Isus može podariti. Kao rezultat obraćenja ove jedne žene, na celu Samariju izvršen je uticaj.

Isus je dva dana ostao u tom naizgled nedostupnom mestu sa tim naizgled nepristupačnim ljudima. Rezultati su bili izvanredni. U Jevanđelju po Jovanu je rečeno: „I iz grada onoga mnogi od Samarjana vjerovaše Ga za besjedu žene koja svjedočaše.“ (Jovan 4,39) Jovan zatim dodaje: „I mnogo ih više vjerova za Njegovu besjedu.“ (Jovan 4,41) Ovo je bio samo početak duhovne žetve na mestu na kome se činilo da je tlo neplodno. Samarija je bila zrela za jevanđelje, i kada je, nekoliko godina kasnije, Filip propovedao, izveštaj beleži da Samarija „primi riječ Božiju“ (Dela 8,14).

Šta bi se dogodilo da je Isus ušao u versku raspravu sa ženom Samarjankom? Pretpostavimo da su proveli vreme u žustroj debati o mestu bogosluženja? Isus se nije obazirao na njene komentare radi njenih potreba. Uspešni svedoci za Boga imaju prijatan karakter i stav koji osvaja. Oni u drugima vide ono najbolje.

Razmotrite Hristov uticaj na ženu Hananejku. Hananejci su bili idolopoklonički narod, koji se često preko svojih kućnih bogova usredsređivao na obožavanje mrtvih. Takođe su obožavali neznabožačka božanstva, Vala, Ela, Ašeru i Astarotu. Ovi takozvani kultovi plodnosti bili su bogovi i boginje vegetacije i žetve. Ljudi su često prinosili darove u vidu žitarica i voća da bi stekli njihovu naklonost. Mnogi skolari veruju da su hananejski verski obredi, ponekad, obuhvatali ljudske žrtve, posebno dečije žrtve.

Ako bi ikoga Jevrejin smatrao odbačenim od Boga, nedodirljivim i neosvojivim, bila bi to žena Hananejka. Isusov pristup ovoj ženi je i vrlo vešt i nekonvencionalan. U svojoj božanskoj mudrosti, vođen Svetim Duhom, On je doseže na način koji se čini gotovo suprotan Njegovoj samoj prirodi. Ona iskreno moli Spasitelja da ima milosti prema njoj i da oslobodi njenu ćerku od demona (Matej 15,22). Kako Isus odgovara na ovu iskrenu molbu? Iznenađujuće, ćutanjem. Čini se da je ignoriše (Matej 15,23). Njegovi učenici Ga mole da joj kaže da ode, ali ona istrajava u svom moljenju Isusa za pomoć. On tada daje ovu zapanjujuću izjavu: „Ja sam poslan samo k izgubljenijem ovcama doma Izrailjeva.“ (Matej 15,24) To izgleda kao diskriminacija. Čini se kao da je Isus došao samo zbog izabrane nekolicine. Očajna žena ne prihvata „ne“ kao odgovor. Ona moli: „Gospode, pomozi mi!“ (Matej 15,25) Čini se da je Isus potpuno odbacuje kada kaže: „Nije dobro uzeti od djece hljeb i baciti psima.“(Matej 15,26) Ona uporno nastavlja svoju molbu, govoreći: „Ali i psi jedu od mrva što padaju s trpeze njihovijeh gospodara“ (Matej 15,27).

Isus je imao božansku strategiju u svakom od svojih odgovora. On ju je neprestano privlačio dubljoj veri, otkrivajući svojim učenicima potrebu da uvide dubinu vere u nekome koga bi odbacili. Hristos je jasno rekao ženi u prisustvu učenika: „O, ženo, velika je vjera tvoja; neka ti bude kako hoćeš. I ozdravi kći njezina od onoga časa.“ (Matej 15,28) Izuzetno je to što je Isus video ono što drugi nisu videli. On je video veliku veru u ovoj ženi Hananejki. Uspešni svedoci za Hrista zapažaju začetak vere u srcu ljudi na neočekivanim mestima.

Isus se slagao sa ljudima gde je mogao, prihvatao ih tamo gde su se nalazili, i utvrđivao ih kada je mogao. Razvio je brižne odnose sa drugima, i upravo je u kontekstu ovih odnosa On zasadio seme vere i podelio božanske istine.

Osnova sveg prihvatanja je jevanđelje. Hristos nas je prihvatio, tako da mi možemo prihvatiti druge. Možemo oprostiti drugima jer je Hristos nama oprostio. Možemo pokazati milost prema drugima jer je Hristos pokazao milost prema nama. Hristos u nama vidi samo najbolje, tako da mi možemo videti najbolje u drugima. Apostol Pavle to najbolje kaže: „Zato primajte jedan drugoga kao što i Hristos primi vas na slavu Božiju.“ (Rimljanima 15,7) Na drugom mestu Pavle kaže: „A budite jedan drugome blagi, milostivi, praštajući jedan drugome, kao što je i Bog u Hristu oprostio vama.“ (Efescima 4,32)

**Ilustracija**

Zakon ljubaznosti osvaja srca. Sažaljivost, prihvatanje i opraštanje otvaraju um za jevanđelje. Ophođenje prema drugima na način na koji se Hristos ophodio prema nama unosi razliku u naše svedočenje. Pre određenog vremena jedna siromašna žena besciljno je lutala ulicom jedne hladne zimske noći. Kada je prošla kraj Hrišćanske adventističke crkve, zapazila je da je svetlo upaljeno. Uznemireno je ušla u hol nemajući predstavu šta da očekuje. Život joj je bio izuzetno težak. Nedavno je doživela nekoliko traumatičnih iskustava.

U toku je bio čas kuvanja zdrave hrane. Pronašla je mesto u dnu prostorije i sela skinuvši vunenu kapu s glave i zamotavši je u džep zimskog kaputa. Sigurno je izgledala čudno među ostalim, uglađenijim ženama koje su pohađale kurs te večeri. Na sreću, neke od  njih su joj prišle. Učinile su da se oseća dobrodošlo. Činilo se da ne obraćaju pažnju na njeno siromaštvo i da zapažaju njenu iskrenost. Čak su zanemarile i činjenicu da je preturala po kanti za otpatke tražeći hranu nakon održanog časa. Malo toga su joj rekle ali su pokušale da ispune neke njene potrebe. Nastavila je da pohađa kurs. Prijateljske veze su se razvile između pojedinih žena i ove nesrećne žene. Kako su sedmice prolazile, pod utiskom njihove ljubaznosti, ljubavi i prihvatanja, počela je da posećuje crkvu svake sedmice, a zatim i da proučava Bibliju.

Ispod površine krila se inteligentna i talentovana žena. Kao dete, išla je na časove klavira i postala je prilično vešta pijanistkinja. U naredne dve godine, postala je aktivni član crkve i jedan od organista. Kada vidimo ljude ne onakvima kakvi su, već kakvi mogu da postanu, to unosi svu promenu. Isus je imao stav koji osvaja, a takav stav možemo imati i mi.

### Treći deo: Primena u životu

**Predstavljanje istine u ljubavi**

Prijateljstvo otvara vrata srca, ali obično ne zadobija ljude za Hrista bez usmerenog svedočenja. Pozitivni odnosi stvaraju poverenje, ali sami po sebi ne osvajaju ljude ukoliko nisu hristocentrični. Isus je „Put, Istina i Život“ (Jovan 14,6). Svako biblijsko učenje otkriva istinu o Isusu da mi kroz Njegovu silu možemo živeti Njegovim životom. Apostol Pavle nas poučava da govorimo „istinu u ljubavi“ (Efescima 4,15).

*Podstaknite razred da razgovara o sledećim mogućim događajima:*

1. Beskućnik boravi na crkvenom parkingu. Tamo je već tri noći. Na koje odgovarajuće načine se možete odnositi prema njemu, a koji načini nisu toliko prihvatljivi? Kako možete pružiti pomoć, a da pritom parking ne pretvorite u šatorsko naselje za beskućnike i negativno utičete na susedstvo?
2. Poslovni saradnik, katolik, upravo je izgubio suprugu nakon duge borbe sa rakom. On se brine da njegova supruga možda pati u čistilištu. Kako možete izneti istinu o stanju mrtvih na utešan način, s ljubavlju, ne uvredivši ga?
3. Mladi par koji dobro poznajete, koji nisu adventistički hrišćani, izgubili su dvanaestogodišnjeg sina u saobraćajnoj nesreći. Kako im možete pružiti nadu u Hristov povratak a da smrt njihovog sina ne učinite trivijalnom.

*Slede načela razvoja stava koji osvaja:*

1. Zamolite Isusa da vam utisne u um da svi ljudi imaju duhovne čežnje i da mogu biti pridobijeni za Hrista.
2. Nastojte da razvijete pozitivne, hristocentrične odnose sa ljudima u svojoj sferi uticaja.
3. Molite se za prilike da delite božansku istinu.
4. Predstavite biblijske istine u kontekstu prijateljstava ispunjenih ljubavlju.