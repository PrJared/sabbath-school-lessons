---
title:  Prilagođavanje stava
date:   24/08/2020
---

Naši stavovi često određuju našu sposobnost da utičemo na druge. Oštar, kritički i neprijateljski stav oteraće ljude od vas, pa čak i ako uspete da im svedočite, mnogo je manje verovatno da će vaše reči, koliko god da su istinite, biti prihvaćene.

Suprotno tome, pozitivan stav i verovanje u druge privlači ih ka nama. To stvara prijateljske veze. Isus je lepo sročio taj princip kad je kazao: „Više vas ne nazivam slugama; jer sluga ne zna šta radi gospodar njegov; nego vas nazvah prijateljima; jer vam sve kazah što čuh od Oca svojega“ (Jovan 15,15). Prijatelji prihvataju jedni druge uprkos njihovim slabostima i greškama, i slobodno dele svoje radosti i tuge.  

`Pročitajte tekstove Matej 15,21-28 i Marko 14,6-9. Ovi tekstovi opisuju dve žene u sasvim različitim okolnostima. Isus je naizgled oštar prema jednoj, a blag prema drugoj. Međutim, koje naznake pronalazite u samim tekstovima da je Isus svojom spasonosnom blagodaću sezao ka obema kako bi zadobio njihovo poverenje?`

Žena o kojoj je reč u tekstu Matej 15 je Hananejka. Isus u prvom trenutku namerno odbacuje njen zahtev, da bi, kako ona bude ustrajavala, njena vera rasla. On na kraju udovoljava njenoj želji, a onda daje neverovatnu izjavu kakvu nijedan verski vođa u Judeji ne bi uputio nekoj sirotoj Hananejki. On javno kaže: „O ženo, velika je vjera tvoja!“ (Matej 15,28). Time joj daje jedan od najvećih komplimenata koji bi neki verski učitelj uopšte mogao da da. Možete li da zamislite koliko se njeno srce radovalo i koliko se njen život promenio?

Žena koja pomazuje Isusovu glavu skupocenim mirisnim uljem je Jevrejka – žena na zlom glasu, koja je teško posrnula i često grešila, ali kojoj je oprošteno, koja je preobražena i preporođena. Dok je drugi kritikuju, Isus je pohvaljuje i odobrava njene postupke. On čak izjavljuje:  „Gdje se god uspropovijeda jevanđelje ovo po svemu svijetu, kazaće se i to za spomen njezin“ (Marko 14,9).

`S obzirom na te dve priče koje smo upravo pročitali, šta je suština pozitivnog stava koji osvaja ljude? Koja vrsta prilagođavanja je vama potrebna, ne samo kad je reč o svedočenju već i životu uopšte?`