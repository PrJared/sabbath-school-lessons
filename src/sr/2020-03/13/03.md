---
title:  Poziv na posvećenje
date:   21/09/2020
---

Zamislite da ste Petar ili Jovan. Sunce je upravo granulo nad Galilejom, odagnavši hladnoću noćnog vazduha. Misli su vam usmerene samo na jedno: uloviti što više ribe. Ribarenje vam je išlo od ruke u poslednje vreme i vi se radujete još jednom uspešnom danu. A onda, u bledoj jutarnjoj svetlosti, vidite kako vam prilazi On, Isus iz Nazareta. Niste ni svesni da će vam se za samo nekoliko trenutaka čitav život promeniti. Nikad više nećete biti isti.

`Pročitajte tekst Matej 4,18-20. Šta mislite, zašto su Simon Petar i Andrija bili spremni da naprave tako radikalan korak da bi sledili Hrista? Šta nam u tom tekstu ukazuje da ih je Isus pozivao na nešto uzvišenije nego što je bilo lovljenje ribe?`

Iz Evanđelja po Jovanu saznajemo da su oni već više od godinu dana znali nešto o Isusu, ali nisu Mu se odmah u potpunosti posvetili. Ipak, mora da je postojalo nešto u Hristovom ponašanju, u Njegovoj pojavi, rečima i postupcima što je tim galilejskim ribarima ukazivalo da ih On poziva u jednu uzvišeniju službu. Razlog da napuste svoje čamce, zanimanje i porodično okruženje da bi Ga sledili, bio je taj što su se osetili pozvanim na nešto uzvišenije. Ti obični ribari shvatili su da su pozvani na nešto što je više od običnog. Možda Bog vas danas ne poziva da napustite svoje zanimanje, ali ipak vas poziva na nešto više od običnog – a to je da delite Njegovu ljubav, i svedočite o Njegovoj istini na slavu Njegovog imena.

`Razmotrite poziv upućen Mateju, ubiraču poreza, u tekstu Matej 9,9. Šta zapažate u tom tekstu, što je zaista vredno pažnje?`

Ubirači poreza u rimskom svetu često su se bavili iznudom, koristeći svoja zvanična ovlašćenja da bi tlačili običan narod. Oni su spadali u najomraženije i najprezrenije ličnosti u celom Izraelu. Hristov poziv: „Hajde za mnom“ nagoveštava da je Matej pre toga već čuo za Isusa i da je u svom srcu čeznuo da Ga sledi. I tako, kad je poziv stigao, on je bio spreman. Bio je zadivljen činjenicom da ga je Hristos prihvatio i pozvao da bude jedan od Njegovih učenika.

Duboko u srcu svakog od nas postoji čežnja za nečim uzvišenijim u životu. I mi želimo da živimo za nešto što je vredno truda, za neki veći i plemenitiji cilj. Zato Hristos i nas poziva, kao i Mateja, da Ga sledimo.

`Razmislite čega sve ljudi moraju da se odreknu da bi sledili Isusa. Zašto će se to na kraju ipak uveliko isplatiti?`