---
title:  Za dalje proučavanje
date:   25/09/2020
---

„Oni koji vrše duhovni nadzor nad crkvom trebalo bi da osmisle sredstva i načine kako bi se svakom verniku omogućilo da na neki način učestvuje u Božjem delu. To se suviše često u prošlosti zanemarivalo. Nisu bili jasno izloženi, niti su sprovođeni planovi na osnovu kojih bi talenti svih vernika bili upotrebljeni u aktivnoj službi. Malo je onih koji shvataju koliko je zbog toga izgubljeno.  

Vodeći ljudi u Božjem delu moraju, kao mudre vojskovođe, praviti planove za napredovanje duž čitave borbene linije. U svom planiranju, oni treba da obrate posebnu pažnju na posao koji obični vernici mogu da obave za svoje prijatelje i susede. Božje delo na zemlji ne može se dovršiti sve dok se muškarci i žene koji sačinjavaju članstvo naše crkve ne prihvate posla i ne pridruže naporima propovednika i službenika crkve.

Spasenje grešnika zahteva ozbiljan, lični rad. Mi moramo da odnesemo ljudima reč života, a ne da čekamo da nam oni priđu. O, kad bih mogla da pronađem odgovarajuće reči koje bi pokrenule muškarce i žene na marljiv rad! Preostalo nam je tako malo vremena. Nalazimo se na samoj granici večnog sveta. Ne smemo gubiti vreme. Svaki trenutak je zlata vredan i uopšte suviše dragocen da bi se posvetio udovoljavanju sebi. Ko su oni koji će usrdno tražiti Boga, crpeti snagu i blagodat od Njega i postati Njegovi verni radnici u misionskom polju?

U svakoj crkvi ima talenata koji se, pravilnim radom, mogu razviti tako da budu od velike pomoći u delu. Ono što je sada potrebno za nazidanje naših crkava jeste usrdno zalaganje mudrih radnika kako bi se uočili i razvili talenti u crkvi – talenti koji se mogu usavršiti za službu Učitelju.“  – Ellen G. White, Testimonies for the Church, vol. 9, pp. 116, 117.

**Za razgovor**:

`Koja je glavna poruka Elen Vajt u navedenom tekstu? Kakav uticaj bi ona mogla da ima na vaše lično svedočenje i na službu vaše crkve?`

`Na koji način se prava ljubav uvek pokazuje? Koji su to lažni oblici ljubavi, koji imaju malo toga zajedničkog sa pravom ljubavlju?`

`Razgovarajte u razredu o žrtvama koje su ljudi pretrpeli za Gospoda, uključujući i gubitak života. Šta možete naučiti na osnovu tih priča? `

`Setite se svog odgovora na pitanje postavljeno pri kraju pouke za nedelju, o tome šta ste vi žrtvovali za Hrista. Šta ste vi zapravo žrtvovali? Zašto ste to učinili? Da li je vredelo? Kako biste nekome ko nije hrišćanin objasnili šta ste učinili i zašto ste to učinili? ` 