---
title:  Zavet ljubavi
date:   24/09/2020
---

Pri kraju tog razgovora između Petra i Isusa, vidimo njih dvojicu kako hodaju plažom. Dok talasi zapljuskuju obalu, Isus govori Petru o ceni učeništva. On želi da Petru bude sasvim jasno sa čim će se sve suočavati ako prihvati Isusov poziv da „napasa Njegove jaganjce“.

`Pročitajte tekst Jovan 21,18.19. Šta je Isus rekao Petru o ceni učeništva? Šta mislite, zašto je Isus otkrio Petru nešto tako uznemirujuće baš u tom trenutku njegovog života?`

Tim rečima, Hristos je prorekao mučeničku smrt koju će Petar jednog dana doživeti. Njegove ruke biće prikovane za krst. Otkrivajući mu to, Hristos je Petru ponudio izbor. Ponudio mu je najveću životnu radost: da vidi duše osvojene za Božje carstvo. Na dan Pedesetnice posmatraće hiljade njih kako dolaze Hristu. Činiće čuda u Isusovo ime i proslaviće Ga pred još mnogim hiljadama ljudi. Imaće večnu radost zajedništva sa Hristom u Njegovoj misiji.

Ali ta privilegija će imati svoju cenu. Ona će zahtevati žrtvu, i to onu najveću. Dakle, od Petra se tražilo da se zavetuje širom otvorenih očiju. Jer, Petar je sada znao da nema te žrtve koja bi ga sprečila da se pridruži Isusu u Njegovoj misiji na ovom svetu.  

`Pročitajte tekst 1. Jovanova 3,16-18. Za Jovana, ljubav je nešto više od nejasne apstrakcije. Kako Jovan definiše krajnju žrtvu ljubavi?`

U večnosti, ništa što smo ikad učinili neće nam izgledati kao žrtva. Naprotiv, izgledaće nam da je to što smo ovde ulagali svoje vreme, trud, pa i svoj život, više nego izobilno nagrađeno. Kakva je to radost kad ljubav pretočimo u akciju, a namere u predanje! Jer, kad bez ikakvog ustezanja odgovorimo na božansku ljubav, nastojeći da svedočimo drugima kao Hristovi ambasadori, mi zapravo ispunjavamo svrhu svog života i doživljavamo najveću moguću radost. Kao što je Isus zgodno primetio: „Kad ovo znate, blago vama ako ga izvršujete“ (Jovan 13,17). Najveća životna radost i trajna sreća nastaju kad ostvarimo smisao svog postojanja, proslavljajući Boga svojim načinom života, deleći Njegovu ljubav i istinu sa svetom.

`Teško je dokučiti pojam večnosti kada je jedino što poznajemo ovo malo vremena što imamo. Ipak, potrudimo se koliko god je u našoj moći da zamislimo večni život – dobar večni život, bolji od bilo čega što ovde posedujemo, i onda dočarajmo sebi zbog čega ništa što imamo ovde, u ovom deliću vremena, nije vredno gubitka večnog života koji nam je obećan u Isusu.` 