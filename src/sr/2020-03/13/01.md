---
title:  Korak u veri
date:   19/09/2020
---

### Tekstovi za proučavanje u toku sedmice
Filibljanima 2,5-11; Matej 4,18-20; Dela 9,3-6.10-20; Jovan 21,15-19; 1. Jovanova 3,16-18.

> <p>Tekst za pamćenje:</p>
> „Jer ovo da se misli među vama što je i u Hristu Isusu, koji, ako je i bio u obličju Božijemu, nije se otimao da se isporedi s Bogom, nego je ponizio sam Sebe uzevši obličje sluge, postavši kao i drugi ljudi i na oči nađe se kao čovjek“ (Filibljanima 2,5-7).

Napuštanje slave neba, obožavanja anđela, zajedništva sa Ocem, predstavljalo je nezamislivu žrtvu. Da, Isus je došao na ovaj svet patnje i smrti da bi otkrio Očev karakter ljubavi, da bi ponovo zadobio naklonost ljudskih bića i da bi otkupio čitavo čovečanstvo. „Cena našeg otkupljenja ne može biti shvaćena sve dok otkupljeni ne budu stajali sa svojim Otkupiteljem pred Božjim prestolom. Dok se slava večnoga doma bude ukazivala pred našim ushićenim čulima, setićemo se da je Isus sve to ostavio zbog nas, da nije postao samo izgnanik iz nebeksih dvorova, već da se zbog nas izložio opasnosti od neuspeha i večnog gubitka. Tada ćemo položiti svoje krune pred Njegove noge i zapevati: ’Dostojno je Jagnje zaklano da primi silu i bogatstvo i premudrost i jačinu i čast i slavu i blagoslov’ (Otkrivenje 5,12).“ – Elen G. Vajt, Čežnja vekova, str. 131 (original)

Žrtva koju je Isus prineo za naše spasenje ne može se izmeriti. A kad mi prihvatimo Njegovo vođstvo, kad poslušamo zapovest i ujedinimo se s Njim u zadobijanju izgubljenih za Njegovo carstvo, to i od nas zahteva žrtvu. Premda se naše žrtve ni u kom pogledu ne mogu izjednačiti s Njegovom, služba zadobijanja duša i od nas zahteva izvestan skok u veri. To nas izvodi iz naše zone udobnosti i baca u neistražene vode. Naš Gospod ponekad traži od nas žrtve, ali nam za uzvrat pruža daleko veće radosti.