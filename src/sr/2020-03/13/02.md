---
title:  Isusova samopožrtvovana ljubav
date:   20/09/2020
---

Apostol Pavle nas ohrabruje da „dopustimo“ ili „omogućimo“ da Hristov um prebiva u nama. To nas dovodi do nekih interesantnih pitanja. Kakav je bio Hristov um? Šta je upravljalo Njegovim misaonim tokovima? Šta je predstavljalo osnovu Njegovog razmišljanja?

`Pročitajte Filibljanima 2,5-11. Kako nam ti stihovi otkrivaju suštinu Hristovog razmišljanja i obrazac koji je uprav­ljao čitavim Njegovim životom?`

Isus je od večnih vremena bio jednak sa Bogom. Pavle objavljuje tu večnu istinu sledećim rečima:  „Koji, ako je i bio u obličju Božijemu, nije se otimao da se isporedi s Bogom“ (Filibljanima 2,6). Reč „obličje“ je prevod grčke reči morphē. Ona označava samu suštinu nekog pojma, odnosno, povezuje dva pojma podjednake vrednosti. Prema Adventističkom biblijskom komentaru, „to dovodi Hrista u ravnopravan položaj sa Ocem i postavlja Ga iznad svake druge sile. Pavle naglašava tu istinu da bi življe dočarao dubinu Hristovog dobrovoljnog poniženja.“ – The SDA Bible Commentary, Volume 7, p. 154. Govoreći o Njegovoj večnoj prirodi, Elen Vajt dodaje: „U Hristu je iskonski, nepozajmljeni, nestečen život.“ – Čežnja vekova, str. 530 (original)

Isus, iako jednak Bogu od večnih vremena, „ponizio /je/ sam Sebe“ (Filibljanima 2,7). Tu je takođe upotrebljen jedan interesantan grčki izraz, koji bi doslovno mogao da se prevede rečju „ispraznio“. Isus je dobrovoljno „ispraznio sebe“ od svojih prednosti i povlastica koje je imao kao Neko jednak Bogu, da bi uzeo ljudsko obličje i postao skromni sluga čovečanstva. A kao sluga, On je čitavom svemiru otkrio nebeski zakon ljubavi i, u završnom činu, pokazao najveću ljubav na krstu. Dao je svoj život da bi nas spasao za svu večnost.  

Osnovu Isusovog razmišljanja činila je samopožrtvovana ljubav. Otuda, slediti Isusa znači voleti kao što je On voleo, služiti kao što je On služio, propovedati kao što je On propovedao. Međutim, dopuštanje Isusu da nas, posredstvom Svetog Duha, isprazni od naših sebičnih ambicija koštaće nas nečega. Isusa je to koštalo svega. Ali Sveto pismo za Njega kaže: „Zato i Bog Njega povisi, i darova Mu ime koje je veće od svakoga imena“ (Filibljanima 2,9).

Nebo će biti vredno svake žrtve koju prinesemo na zemlji. Da, biće žrtava duž puta, ali radost službe ih već danas nadmašuje, a večna radost življenja sa Hristom kroz svu večnost učiniće da svaka žrtva koju ovde pretrpimo deluje beznačajno.

`Kada ste poslednji put zaista morali da „umrete sebi“ Hrista radi? Šta vam vaš odgovor govori o vašem hrišćanskom putu?`