---
title:  "Pavle – Božji izabrani sud"
date:   22/09/2020
---

Kad je Pavle prihvatio Hrista, njegov život se iz korena promenio. Hristos mu je dao jednu potpuno novu budućnost. Poveo ga je iz njegove zone udobnosti u iskustva kakva je teško mogao i da zamisli. Pod vođstvom Svetog Duha, apostol Pavle je propovedao Božju Reč hiljadama ljudi širom mediteranskog sveta. Njegovo svedočenje promenilo je istoriju hrišćanstva i čitavog sveta.  

`Pročitajte Dela 9,3-6.10-20. Kako nam ti stihovi otkrivaju da je Isus imao jedan uzvišeniji cilj za Pavlov život?`

Isus često bira pojedince od kojih se najmanje očekuje da bi svedočili u Njegovo ime. Setite se ljudi opsednutih demonima, žene Samarjanke, ubirača poreza, prostitutke, galilejskih ribara, a onda i tog ogorčenog progonitelja hrišćana. Svi oni su najpre bili preobraženi blagodaću, a  zatim poslati da s radošću u srcu pričaju o tome šta je Hristos učinio u njihovom životu. Nikome od njih nikad nije dosadilo da govori o tome. Jer, ono što je Hristos za njih učinio bilo je tako čudesno da su morali to da podele sa drugima. Jednostavno nisu mogli da ćute.

`Uporedite stihove Dela 28,28-31 i 2. Timotiju 4,5-8. Koje naznake tu nalazimo da se Pavle nikad nije pokolebao u svojoj čvrstoj odluci da čitav život posveti Hristu i službi zadobijanja duša?`

Pri kraju svog života, dok se nalazio u kućnom pritvoru u Rimu, Pavle potvrđuje „da se neznabošcima posla spasenije Božije, oni će i čuti!“ (Dela 28,28). Izveštaj kaže da je on primao sve koji su dolazili da ga obiđu i da im je propovedao Reč (Dela 28,30.31). Dok mu se kraj primicao, ohrabrivao je Timotija da obavlja delo evanđeliste, a za sebe je mogao mirno da kaže: „Dobar rat ratovah, trku svrših, vjeru održah“ (2. Timotiju 4,7).

Premda naš poziv možda nije tako dramatičan kao Pavlov, Bog ipak poziva svakog od nas da sarađuje sa Hristom u Njegovom nastojanju da promeni svet. Pavle je očigledno, uprkos svim teškoćama s kojima se suočio tokom godina (videti 2. Korinćanima 11,25-30), ostao veran svom zvanju u Gospodu. A priča o tome kako je bivši progonitelj Isusovih sledbenika postao najuticajniji i najznačajniji (izuzev Isusa) zagovornik hrišćanske vere, ostaje moćno svedočanstvo o tome šta Gospod može da učini preko nekoga ko posveti svoj život Njegovom delu.  

`Na koji posao je Bog vas pozvao? Da li ga obavljate?`