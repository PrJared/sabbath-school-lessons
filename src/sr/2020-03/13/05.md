---
title: Zahtev ljubavi
date:   23/09/2020
---

Ljubav se uvek pokazuje na delu. Naša ljubav prema Hristu prisiljava nas da učinimo nešto za izgubljeno čovečanstvo. Pavle to jasno potvrđuje obraćajući se crkvi u Korintu: „Jer ljubav Božja nagoni nas“ (2. Korinćanima 5,14). Hrišćanstvo nije na prvom mestu odbacivanje nečega što je loše da bismo mogli da budemo spaseni. Isus se nije „odrekao“ nečeg lošeg na nebu da bi On sam mogao da bude spasen. On se odrekao dobrih stvari da bi drugi mogli da budu spaseni. Isus nas ne poziva samo da posvetimo svoje vreme, talente i novac Njegovom delu. On nas poziva da Mu predamo svoj život.  

Na jednom jutarnjem sastanku sa učenicima, na obali Galilejskog jezera, Isus je jasno izložio zahteve božanske ljubavi.

`Pročitajte tekst Jovan 21,15-19. Koje pitanje je Isus tri puta postavio Petru, i kakav je bio Petrov odgovor? Zašto je Isus tri puta ponovio to pitanje?`

Petar se tri puta odrekao svog Gospoda, a Isus je tri puta izmamio priznanje ljubavi sa Petrovih usana. U prisustvu ostalih učenika, On je iznova gradio Petrovo ubeđenje da mu je oprošteno božanskom ljubavlju, i da Isus za njega još uvek ima posao u Božjem delu.

`Ponovo pročitajte tekst Jovan 21,15-19, obraćajući posebnu pažnju na to čime Isus odgovara na Petrove izraze ljubavi prema Njemu. Šta Isus tom prilikom traži od njega?`

Božanska ljubav je aktivna, nije pasivna. Prava ljubav je nešto više od toplog osećanja ili od neke prijatne zamisli. Ona podrazumeva posvećenje. Ljubav nas nagoni na delovanje. Ona nas navodi da posegnemo ka izgubljenom svetu, punom Božje dece u očajničkoj potrebi. Kad je Isus rekao Petru: „Pasi jaganjce Moje“, bila je to istovremeno i zapovest, ali i utešno ohrabrenje. Učitelj je tražio odgovor na ljubav, uveravajući Petra da još uvek ima posao za njega, uprkos njegovom zaista sramnom ponašanju posle Isusovog hapšenja. Petar nije samo poricao da poznaje Isusa, već se i zaklinjao, baš kao što mu je Gospod unapred rekao da će učiniti.

Dakle, u čemu je poenta? Možda ste i vi sramno izneverili svog Gospoda. Možda ste Ga se svojim postupcima više puta odrekli. Ipak, dobra vest glasi da vam je blagodat još uvek na raspolaganju i da Bog još uvek nije završio s vama. Još uvek ima mesta za vas u Njegovom delu ukoliko ste spremni da ga se prihvatite.

`Da li ste se ikada, kao i Petar, „odrekli“ Gospoda? Ako jeste, šta vam poručuje, ne samo priča o Petrovom odricanju, već i ono što mu je Hristos rekao nakon toga? `