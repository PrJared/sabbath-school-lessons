---
title:  Pouka za učitelje
date:   25/09/2020
---

**Ključni tekst**: Filibljanima 2,5–11.

### Središte proučavanja

Matej 4,18–22; 2. Korinćanima 5,10–12; Jovan 21,15–19.

### Prvi deo: Opšti Pregled

Prava vera uvek podstiče na rad. Biblijska vera je toliko dobra da deluje. Novozavetna crkva je crkva koja je bila revna u svedočenju. Širenje vesti o Hristu bio je prirodan rezultat njihovog odnosa sa Njim. Bili su spremni da podnesu najveću žrtvu za Njegovo delo. Mnogi od njih podneli su progonstva, zatočeništvo, čak i smrt. Nijedna žrtva nije bila prevelika za Isusa koji im je pružio toliko mnogo.

Njihova posvećenost Hristu često ih je navodila da naprave skok u veri. Hristos ih je pozvao da izađu iz svoje zone komfora. Zadatak koji je bio pred njima daleko je prevazilazio njihove sposobnosti da ga ostvare. Za njih je bilo preteško da izvrše taj zadatak, ali ne i za Boga. Shvatili su Božja obećanja i u veri krenuli da menjaju svet.

Zadatak koji se danas nalazi pred crkvom daleko prevazilazi našu sposobnost da ga izvršimo. Hristos nas poziva da učinimo skok vere. U pouci za ovu sedmicu podsetićemo se posvećenosti novozavetne crkve koja je menjala živote u svetlosti Hristove posvećenosti da nas otkupi. Isus se potpuno predao Očevoj volji. Jedinstveni cilj Njegovog života bilo je spasenje ljudskog roda. Nijedna žrtva nije bila prevelika za ostvarenje ovog cilja. Lekcija za ovu sedmicu istražuje kako Njegova žrtva predstavlja primer za nas. On nas poziva da učinimo skok vere posvetivši svoj život službi Njemu i služenju drugima.

### Drugi deo: Komentar

Tekst Filibljanima 2,5–11. jedan je od najizvanrednijih tekstova u celoj Bibliji koji govori o Hristovom poniženju. Pojedini autori nazivaju ovaj tekst „Hristova pesma“. Cela Poslanica Filibljanima usredsređuje se na tri glavne teme – radost, poniznost i veru. Filjibljanima 2 naglašava temu poniznosti. Isus je napustio veličanstvenu slavu svog uzvišenog položaja na nebu, lišio Sebe privilegija i preimućstava Onoga koji je jednak Bogu, ušao u carstvo ljudskog roda kao sluga i umro najnižom smrću na krstu. Apostol Pavle koristi ovaj Isusov primer kao uzor hrišćanskog života. Hristov požrtvovani život nesebične službe je uzor hrišćanske vere. Napustio je nebeska carstva i došao na Zemlju da „neumorno posluži čovekovim potrebama... da posluži svakoj potrebi čovečanstva“. (U potrazi za boljim životom, str. 17. original)

Komentarišući ovaj tekst u uvodu Poslanice Filibljanima u knjizi Adrews University Study Bible, autor kaže: „Hrišćani se odriču prava na jednakost i služe jedni drugima u ljubavi i poniznosti da bi sprečili da se rasplamsa duh nadmetanja. Ovim činom samoponiženja hrišćani se takođe razlikuju od ljudi ovoga sveta koji traže svoja prava i upuštaju se u borbe da bi postigli jednakost sa sebi ravnima i nadređenima.“ (Berrien Springs, MI: Andrews University Press, 2010, str. 1552) Pažljiva analiza teksta Filibljanima 2,5–11. otkriva dragocenu istinu za naš život danas. Tekst počinje ovim nezaboravnim rečima: „Jer ovo da se misli među vama što je i u Hristu Isusu.“ (Filibljanima 2,5) Apostol je ranije u poglavlju predstavio potrebu za jedinstvom i nesebičnom poniznošću. Sada se usredsređuje na Hrista kao naš primer požrtvovanog življenja i službe. Um Hristov je um službe.

Isus je bio potpuno posvećen služenju potrebama ljudi oko Sebe. Bio je u „obličju“ (Filibljanima 2,6) ili sama suština Božja. On je po samoj svojoj prirodi imao sve večne osobine i odlike Božje. U komentarima The SDA Bible Commentary čitamo: „To stavlja Hrista u jednakost sa Ocem i postavlja Ga daleko iznad svake druge sile. Pavle naglašava ovo da bi življe prikazao dubine Hristovog dobrovoljnog poniženja.“ (7. sveska, str. 154) Prema rečima apostola Pavla, Hristos se nije „otimao“ da se „isporedi s Bogom“.

Drugim rečima, On je priznao svoju večnu prirodu i svoje jedinstvo sa Ocem, ali je dobrovoljno, iz ljubavi, napustio svoj položaj koji je zauzimao kraj Oca i „ponizio sam Sebe“. Ovaj izraz u Filibljanima 2,7. se doslovno prevodi kao „ispraznio Sebe“. Lišio je Sebe sve carske slave. Sve unutrašnje osobine i odlike koje su bile Njegove po večnoj prirodi i jedinstvu sa Bogom bile su predate radi nas. On nije došao u carsku palatu, kao carev sin, već kao ponizan, poslušan sluga.

Grčka reč za slugu je doulos, što znači rob. Očigledno je da Pavle upoređuje dva domena: lik Boga i lik sluge. Isus se sa najvišeg položaja spustio na najniži i to sve zbog nas. Predao je svoju božansku, vrhovnu vlast za život požrtvovane službe. Imati Hrisotv um znači imati um samopožrtvovane ljubavi prema spasenju drugih. Um Hristov je um službe i služenja. Um milosti, saosećanja, opraštanja i blagodati.

Hristova smrt na krstu otkriva Njegovo srce ljubavi. Prava ljubav uvek nas nagoni da podnosimo žrtve za one koje volimo. Ljubav nije površno, emocionalno osećanje, iako su osećanja povezana sa ljubavlju. Ljubav je posvećenost. To je odluka da drugima uvek želimo najbolje. Ljubav nas nagoni da podnesemo žrtve u svom životu za Božje carstvo. Navodi nas da iskoračimo u veri i koristimo darove koje nam je dao kako bismo blagoslovili druge.

*Zahtevi ljubavi*

Posle raspeća i vaskrsenja, Isus je sreo malu grupu svojih učenika na obalama Galilejskog mora. Isusov cilj u tim ranim jutarnjim časovima bio je da ponovo podigne jednog čoveka. Petar Ga se odrekao tri puta. Isus je došao da iz Petrovog srca dobije odgovor ljubavi i pruži mu novi osećaj praštanja, prihvatanja i svrhe. Posle noći provedene u ribolovu u kome ovi iskusni ribolovci nisu uhvatili nijednu jedinu ribu, Isus je učinio čudo. Njihove mreže bile su toliko pune da su se prelivale izvanrednim ulovom. Dok su sedeli oko vatre tog jutra u Galileji, Isus je postavio Petru ovo prikladno pitanje: „Simone Jonin, ljubiš li Me većma nego ovi? Reče Mu: Da, Gospode! Ti znaš da Te ljubim. Reče mu Isus: Pasi jaganjce Moje.“ (Jovan 21,15) U originalnom jeziku ovog teksta, postoje dve reči za „ljubav“. Kada Isus postavlja Petru pitanje, On pita: „Ljubiš li me agape ljubavlju? U nekim kontekstima, reč agape odnosi se na ljubav koja teče iz Božjeg srca. Takva ljubav je božanskog porekla. To je čista, nesebična ljubav.

Kada Petar odgovara Isusu, on ne koristi reč agape. On kaže: „Da, Gospode. Ti znaš da Te ljubim.“ Reč koju Petar koristi je grčka reč phileo. Ona se odnosi na duboku ljudsku vezu. Na primer, ime „Filadelfija“ znači „bratska ljubav“. Isusov odgovor je glasio: „Pasi jaganjce Moje.“ Drugim rečima, posveti svoj život samopožrtvovanoj službi. Pođi na posao zbog Mene. Služi drugima.

Isus postavlja Petru isto pitanje u tekstu Jovan 21,16. koristeći iste reči, ali kada treći put, u tekstu Jovan 21,17, postavlja pitanje, Isus menja reč „ljubav“. Ovo u većini jezika ne možemo zapaziti, ali je jasno u originalnom jeziku Novog zaveta. Isus više ne pita Petra: „Da li Me voliš božanskom agape ljubavlju?“. On pita: „Da li Me voliš „bratskom ljubavlju“? Čini se kao da Isus kaže sledeće: „Petre, znam da tvoja ljubav prema Meni teče kroz slabe kanale tvoje ljudske prirode. Tri puta si me se odrekao, ali Ja ti praštam. Dajem ti svoju blagodat. Započni tamo gde se nalaziš. Pođi na posao za Mene i tvoja ljubav prema Meni će rasti i širiti se u duboku, božansku ljubav prema drugima.“ Petar je izneverio Isusa u presudnom trenutku Njegovog života, pa ipak to nije onesposobilo Petra za službu. Isus je poslao promenjenog Petra kome je oprošteno da radi za Njega.

Poput Petra, naša ljubav prema Hristu će rasti kada služimo drugima. Što više volimo Isusa, gajimo veću želju da delimo tu ljubav sa ljudima oko sebe. Što više delimo Njegovu ljubav sa ljudima oko sebe, više će rasti naša ljubav prema Hristu. Elen Vajt iznosi ovu večnu istinu u knjizi Put Hristu na 80. stranici originala: „Duh nesebičnog rada za druge daje dubinu, postojanost i Hristovu lepotu karaktera i donosi mir i sreću onome koji ga poseduje.“ Kada učinimo skok vere i postanemo aktivno uključeni u svedočenje, duhovno rastemo. Najveće radosti u životu potiču od deljenja Božje ljubavi sa drugima. Dok svakodnevno tražimo prilike da govorimo o tome šta nam Hristos znači, videćemo kako se prilike otvaraju pred nama. Sveti Duh će dovesti ljude koji tragaju u naš život.

### Treći deo: Primena u životu

Ima mnogo ljudi koji ne svedoče zato što nisu sigurni šta da kažu. Drugi se plaše odbacivanja ili sramote. Šta mislite šta su neki od najčešćih razloga zašto pojedini ljudi oklevaju da svedoče? Razgovarajte sa svojim razredom o tome šta misle zašto mnogi vernici nisu aktivno uključeni u širenje svoje vere.

Došli smo do kraja naše pouke za ovo tromesečje. Koja je najznačajnija pojedinost koju ste izvukli iz ovih lekcija? Da li ste stekli uvid u nešto što će uneti značajnu promenu u vaš život?

Sledi divna izjava Božjeg glasnika poslednjeg vremena koju možemo poneti u svojim mislima dok završavamo pouku za ovo tromesečje: „Naše priznanje Njegove vernosti je izabrano nebesko sredstvo za otkrivanje Hrista svetu. Mi treba da prepoznamo Njegovu blagodat onako kako su je obznanili sveti ljudi iz davnina; ali ono što je najdelotvornije je svedočanstvo našeg ličnog iskustva. Mi smo Božji svedoci dok u sebi otkrivamo delovanje božanske sile.“ (Elen Vajt, Čežnja vekova, str. 347. original)