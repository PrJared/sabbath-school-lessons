---
title:  Dinamika malih grupa
date:   03/09/2020
---

Male grupe su sredstvo koje Bog koristi za rast svoje crkve. One su „bezbedna mesta“ na kojima ljudi mogu slobodno da iznesu svoje probleme i razgovaraju o zajedničkim potrebama. One pružaju mogućnost za duhovni rast u okviru prisnih odnosa. Mnogim nehrišćanima je prijatnije da prvi put dođu na okupljanje male grupe u nečijem domu nego da prisustvuju tradicionalnoj crkvenoj službi.

`Pročitajte Dela 4,31; Dela 12,12 i Dela 20,17-19.27-32. Navedite sve različite elemente tih novozavetnih grupa. U koje aktivnosti su te grupe bile uključene?`

Rani hrišćani su se sastajali da bi posredovali za druge, molili se za zajedničke potrebe, uživali u bliskom zajedništvu, proučavali Božju Reč, pripremali se za službu, štitili jedni druge od lažnih učitelja i zajedno učestvovali u radu za bližnje.

Male grupe donose promenu. Ljudi koji udružuju svoje darove u službi, ljudi koji se pozivaju na silu Svetog Duha kako bi dosegli do drugih, predstavljaju moćno oružje u Gospodnjim rukama.

`Pročitajte tekst Matej 9,37.38. Šta Isus kaže o žetvi, i kakvo je Njegovo rešenje za taj problem?`

Učenici su videli malo mogućnosti za širenje evanđelja, ali Isus je prepoznao velike prilike. On im je preneo dobru vest da je „žetve mnogo“, a onda je ukazao na problem: „A poslenika /je/ malo“ (Matej 9,37). Hristovo rešenje bilo je da se mole „Gospodaru od žetve da izvede poslenike na žetvu svoju“ (Matej 9,38). Male grupe su odgovor na Hristovu molitvu i one eksponencijalno uvećavaju broj radnika za Hristovu žetvu.  

U fokusu svih uspešnih malih grupa nalaze se svedočenje i služba. Služba malih grupa brzo zamire ako je usmerena ka unutra umesto ka spolja. Ako mala grupa služi samoj sebi i ne predstavlja ništa više od grupe za diskusiju, ona neće postići cilj i izgubiće osnovni razlog svog postojanja. Male grupe postoje da bi ljude vodile ka Isusu, da bi podsticale njihovu veru u Njega i osposobljavale ih da svedoče o Njemu.

`Da li vas Bog možda poziva da osnujete malu grupu u svom domu? Zašto ne biste počeli da se molite za to da saznate šta Bog očekuje da preduzmete? Možda se nalazite nadomak duhovno najplodotvornijeg perioda u svom životu.`