---
title:  Pouka za učitelje
date:   04/09/2020
---

**Ključni tekst**: 1 Mojsijeva 1,1–3.

### Središte proučavanja

1 Korinćanima 12,12–25; Dela 2,41–47; Dela 6,3–7; Dela 12,5.12–18; Dela 16,9.10; Dela 16,14.15.

### Prvi deo: Opšti Pregled

U nekim delovima sveta male grupe čine osnovu duhovnog staranja i misionskog rada u crkvi. U drugim delovima sveta, malih grupa u lokalnim zajednicama ima malo, ako ih uopšte i ima. Male grupe se u Pismu opisuju na različite načine. Iako su opisane u 2. Mojsijevoj kao deo Mojsijevog organizacionog plana za Izrailj, one su u središtu pažnje kad je reč o svedočenju u Novom zavetu kako u Isusovoj službi tako i u službi crkve iz prvog veka.

Male grupe vrše mnogostruke funkcije u Bibliji, i nisu sve organizovane na isti način. Postoje razne vrste grupa. Neke grupe prvenstveno neguju duhovnost, naglašavajući molitvu i proučavanje Biblije. Druge grupe su više usredsređene na svedočenje i misionski rad, dok druge brinu o hrišćanskom zajedništvu i rešavanju problema. Najčešća karakteristika grupa u Pismu jeste da spajaju molitvu, proučavanje Biblije, zajedništvo i svedočenje. Uspešne, održive male grupe moraju da imaju sva ova četiri elementa.

Male grupe koje ne uspeju da se usredsrede na misiju često ne opstaju dugo. Male grupe čiji je fokus samo misionstvo i koje malo ili nimalo posvećuju vreme molitvi, proučavanju Biblije i zajedništvu često „sagore“ svoje članove neprekidnim aktivnostima. U pouci za ovu sedmicu, nakratko ćemo se osvrnuti na starozavetne male grupe, ali ćemo većinu vremena provesti u pažljivom razmatranju Isusove službe u malim grupama i dinamičnim, raznolikim grupama u Delima apostolskim.

### Drugi deo: Komentar

U prvom stihu u Bibliji: „U početku stvori Bog nebo i Zemlju“ (1. Mojsijeva 1,1), reč za Boga koristi se u množini. To je jevrejska imenica Elohim. U toku hrišćanske istorije, proučavaoci su u ovom stihu videli pojam Božanstva, odnosno Oca, Sina i Svetog Duha.

Ovaj pojam još je jasniji u tekstu 1. Mojsijeva 1,26: „Da načinimo čovjeka po svojemu obličju kao što smo Mi.“ (1. Mojsijeva 1,26) Ovde se ime za Boga dato u množini (Elohim) kombinuje sa zamenicom u množini „Mi“ da se još jednom ukaže na pluralitet Božanstva. Prvo poglavlje 1. Mojsijeve, zajedno sa daljim otkrivenjem u Pismu, pruža čvrst dokaz da su Otac, Sin i Sveti Duh, kao tri odvojena večna bića, koegzistirali u maloj grupi nedeljivog jedinstva i delovali zajedno u različitim ulogama prilikom stvaranja sveta i univerzuma.  (Videti: 1. Mojsijeva 1,1.2; Efescima 3,9; Jevrejima 1,1–3, Kološanima 1,13–17)

Biblija uči da Bog nije postojao sam. Otac, Sin i Sveti Duh postojali su zajedno od večnih vremena u bliskoj zajednici i obilnoj međusobnoj ljubavi. Ljubav koja se odražavala u odnosu članova Božanstva i njihova zajednička saradnja u stvaranju i otkupljenju su primer za sve male grupe danas.

Mi vidimo ovu istinu oblikovanu u Novom zavetu, naročito u službi Isusa i Njegovih učenika. Tekst Luka 6,13. beleži da je Isus izabrao dvanaest učenika između velikog broja svojih sledbenika. Pre izbora, On „provede svu noć na molitvi“ (Luka 6,12). Kada je Sveti Duh delovao na Njega, izabrao je 12 učenika da postanu deo Njegove male grupe. Unutar te male grupe, uži krug, u kome su bili Petar, Jakov i Jovan, imao je najbliži kontakt sa Njim. Isus se molio sa svojim učenicima i za njih. Delio je Božju reč sa njima. Često su imali zajedničke obroke, razvijali trajne veze prijateljstva, delili međusobno svoja životna iskustva i učestvovali zajedno u Hristovoj misiji.

Iako su bili ljudi raznolikog porekla, različitih ličnosti, drugačijih temperamenata i nejednakih shvatanja, Isus je nakon vaskrsenja mogao da ih sjedini jedinstvenim ciljem da pridobiju svet za Hrista. Zajedno su bili jači nego što bi bili da su razdvojeni. U jedinstvu je snaga, a u podeli slabost. Kada se vernici organizuju u male grupe, ujedinjeni u misiji, u kojoj svaki član shvata svoju ulogu u telu Hristovom, crkva će imati moćnog svedoka u svetu.

Razmotrimo neke primere službe malih grupa u Delima apostolskim. Tekst Dela 2 beleži da se 3000 ljudi krstilo na dan Pedesetnice. Kako se o tim prvim hrišćanima staralo nakon obraćenja? Šta je Hrišćansku crkvu činilo snažnom? Izveštaj kaže: „I ostaše jednako u nauci apostolskoj, i u zajednici, i u lomljenju hljeba, i u molitvama.“ (Dela 2,42) Ovaj tekst je izuzetno poučan. O novim obraćenicima se staralo  u malim grupama kroz molitvu, zajedništvo i obnavljanje njihove vere proučavanjem Biblije. Njihovi životi bili su ispunjeni „radošću“ i „hvalom“. Zajednica oko njih bila je dirnuta svedočanstvom njihovih reči i njihovog života. Ovo svedočenje bilo je toliko snažno da „Gospod svaki dan umnožavaše društvo onijeh koji se spasavahu“ (Dela 2,47). Ujedinjena crkva, organizovana za službu, moćan je svedok u zajednici.

U 1. Korinćanima 12, apostol Pavle koristi sliku tela Hristovog da opiše organizacionu strukturu crkve. Svaki vernik davao je dragocen doprinos telu. Kada pomislimo na ljudsko telo, prepoznajemo da su različiti udovi ili delovi tela organizovani u sisteme. Nijedan ud tela ne funkcioniše nezavisno. Ljudsko telo je sačinjeno od 11 sistema bitnih za uspešno funkcionisanje čitavog tela. Na primer, probavni sistem, krvni sistem, nervni sistem i respiratorni sistem.

Prikažite respiratorni sistem kao malu grupu sa različitim udovima koji prenose kiseonik do ćelija, uključujući nos, usta, grkljan, dušnik i bronhije. Respiratorni sistem donosi život kroz svoje vazdušne kanale čitavom telu. Da li počinjete da shvatate zašto je Sveti Duh nadahnuo apostola Pavla da koristi telo kao prikaz crkve?

On kaže: „A vi ste tijelo Hristovo, i udi među sobom.“ (1. Korinćanima 12,27) Vernici organizovni u male grupe, od kojih svako doprinosi celini svojim ličnim darovima, stvaraju zdravu sredinu u kojoj članovi rastu duhovno i crkva brojčano. Kada razmišljamo o ljudskom telu, svaki ud ima svoju funkciju. Nema besposlenih posmatrača. Svaki ud tela vrši određenu ulogu. Tekst 1. Korinćanima 12,20–22. ovu pojedinost čini naročito jasnom: „Sad su pak mnogi udi, a jedno tijelo. Ali oko ne može reći ruci: Ne trebaš mi; ili opet glava nogama: ne trebate mi. Nego još koji se udi tijela čine da su najslabiji najpotrebniji su.“

Svaki član crkve je od suštinskog značaja. Svaki vernik je obdaren za službu unutar tela. Male grupe postaju sredstvo koje Bog koristi da usmeri svedočenje svakog člana na dobro čitavog tela. Ove međusobno povezane grupe, sa različitim ulogama i odgovornostima, pružaju temelj za zdravu crkvu. Učešće u malim grupama neguje hrišćansku posvećenost, dužnost i odgovornost. Hrišćanstvo nije delo koje obavljamo sami. Mi smo hrišćani koji borave u zajednici i daju doprinos koristeći svoje darove u zajednici i za zajednicu.

Slede neki praktični primeri iz Dela apostolskih. U tekstu Dela 6, javlja se problem u crkvi u vezi sa podelom hrane među siromašnim udovicama. Pojedinci su „gunđali“ da su grčke udovice zanemarene prilikom svakodnevne raspodele hrane. Ovo pitanje moglo je postati toliko razdorno da je moglo dovesti do podele crkve. Kako je problem bio rešen? Mala grupa đakona bila je osnovana da ispuni potrebe tela, teži njegovom dobru i dođe do rešenja. Kao rezultat ujedinjene darovitosti ovih pobožnih ljudi, problem je bio rešen. Sledi još jedan primer uspešnog delovanja male grupe u Delima apostolskim. U tekstu Dela 12 Irod je zatočio Petra. Činilo se da je Petrova sudbina zapečaćena. Crkva je osnovala malu molitvenu grupu u jednom domu. Članovi su iskreno tražili Boga. Petar je na čudesan način bio oslobođen. Male grupe posvećenih vernika koji se mole unose večne promene.

U Delima 16, apostol Pavle organizovao je evanđeoski zdravstveno-misionski tim, koga su činili Luka i Pavlov mladi štićenik Timotije, da evangeliziraju u Grčkoj. Crkve osnovane u Filibi, Solunu i Korintu svedoče o uspešnosti njihovog rada. Reč je o tri vrste malih grupa – grupa iz Dela 6 koja je prvenstveno radila u crkvi, molitvena grupa iz Dela 12 i evanđeoska grupa iz Dela 16.

Jedna od stvari u vezi sa kojom moramo biti izuzetno pažljivi u organizaciji malih grupa jeste razmišljanje da svaka grupa mora biti ista. U Novom zavetu postojale su različite grupe, koje su ispunjavale različite potrebe i vršile različite službe za sveopšte dobro.

Svaka grupa bila je uključena u molitvu, zajedništvo, proučavanje Reči i služenje; ali forma, struktura i služba grupa je varirala na osnovu darova članova. Neke grupe bile se prevashodno grupe koje su se starale o drugima i koje su delovale unutar Hristovog tela, dok su druge grupe bile prvenstveno misionske grupe usredsređene na zadobijanje izgubljenih ljudi za Hrista.

### Treći deo: Primena u životu

Pored našeg ličnog svedočenja za Hrista, male grupe pružaju priliku da se sjedinjeni darovi svakog vernika iskoriste u najvećoj mogućoj meri. Nisu svi pozvani da čine iste stvari, ali svi su pozvani da koriste darove koje im je Bog dao. Male grupe predstavljaju jedan od uzbudljivih načina da se uključimo u crkveni život. Sledi nekoliko različitih vrsta malih grupa koje možete predstaviti svom razredu:

1. Subotnoškolske grupe koje deluju: Subotnoškolski razredi za odrasle sastaju se radi molitve, zajedništva, zajedničkih obroka, proučavanja reči i planova za misionske aktivnosti. U nekim delovima sveta, ove subotnoškolske grupe koje deluju su sam temelj rasta crkve.
2. Grupe uključene u službu: Male grupe od 6 do 12 vernika sa sličnim darovima i interesovanjima ujedinjuju se da izvrše poseban zadatak u službi. Kao primer možemo navesti zdravstveni misionski rad u vidu škola kuvanja, seminara za upravljanje stresom, seminara o načinu života itd. Drugi primeri su: služba za porodičan život, služba za mlade, služba za proučavanje Biblije ili služba za literaturu u kojima Sveti Duh vodi članove sa sličnim interesovanjem da osnuju malu grupu i iskoriste svoje darove kako bi pridobili zajednicu.
3. Grupe koje se staraju o drugima: To su male grupe od 6 do 12 članova crkve čiji je primarni cilj da se staraju o vernicima i jačaju njihovu veru. Ove grupe često se sastaju u domovima u razdoblju od 3 do 6 meseci da bi međusobno podelili radosti i tuge, borbe i pobede, da bi se molili, delili i proučavali Reč, i održavali zajedništvo.

Slede tri praktične mogućnosti kako da postanete aktivnije uključeni u radu za Hrista:

1. Da li ste ikada razmišljali o tome da u svom domu osnujete malu grupu koja se stara o drugima?
2. Da li postoji grupa koja je uključena u službu čiji član želite da postanete jer vas je Sveti Duh podstakao na to?
3. Šta mislite o tome da vaš subotnoškolski razred postane subotnoškolska grupa koja deluje i koja se sastaje jednom mesečno radi molitve, zajedništva, proučavanja Reči i planiranja misionskih aktivnosti za Subotnu školu?

U novozavetnoj hrišćanskoj crkvi nije bilo posmatrača: dakle, uključimo se. Rašćemo u Hristu i drugi će biti blagosloveni kada u okviru male grupe koristimo svoje darove u službi.