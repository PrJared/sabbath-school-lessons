---
title:  Male grupe u Svetom pismu
date:   31/08/2020
---

Biblija navodi brojne primere malih grupa unutar kojih su se ljudi zajedno molili, družili, uzajamno ohrabrivali i radili za Hrista. Te grupe su pripadnicima Božjeg naroda pružale priliku da dele odgovornosti i u potpunosti iskoriste svoje različite darove. Male grupe, zapravo, omogućavaju da Gospod svakoga od nas potpunije upotrebi.

`Pročitajte 2. Mojsijeva 18,21-25. Kakav je mudar savet Mojsiju uputio njegov tast Jotor, čime mu je znatno pomogao? Zašto je taj plan bio od tako presudne važnosti?`

Svaki pojedinac u izraelskom logoru postao je deo grupe od desetorice ljudi koju je predvodio pobožni sudija. Te male grupe bile su mesto rešavanja problema, ali i mnogo više od toga. One su bile mesto zajedništva, gde su problemi mogli da se preduprede, i gde se negovao duhovni život. To je bilo mesto gde su nastajale vizije, gde se govorilo o Božjim planovima za Izrael. U takvim grupama ljudi su uspostavljali čvrste i prisne veze, i zajedno rešavali svaki problem s kojim bi se suočili. Nema sumnje da su se i onda, kao i sada, ljudi borili sa nečim u čemu su drugi mogli da im pomognu. Male grupe pružaju priliku za toplo, prisno druženje, duhovni rast i rešavanje problema.  

Interesantno je da stručnjaci za male grupe tvrde kako je za uspostavljanje odgovarajućih međuodnosa unutar grupe idealno da ona broji između šest i dvanaest članova. A upravo tog broja su se Mojsije i Isus držali prilikom osnivanja svojih grupa.

`Pročitajte sledeće tekstove: Luka 6,12.13; Matej 10,1 i Marko 3,13-15. Koja je dva cilja Isus hteo da postigne pozivajući učenike i birajući ih da budu deo Njegove službe malih grupa?`

Isusov cilj prilikom pozivanja učenika bio je da ih duhovno i praktično pripremi za njihovu misiju u svetu. Kroz druženje s Njim, oni su rasli u blagodati. Na okupljanjima svoje male grupe, naučili su kako da uspešnije služe. Iz dana u dan, posmatrajući kako Isus služi potrebama ljudi u svom okruženju, učili su na primeru kako da koriste svoje darove. Svrha Isusovih malih grupa bila je i duhovna nega i dosezanje srca drugih ljudi.  

`Setite se nekog perioda kada ste i sami bili deo grupe ljudi koji su, pod bilo kakvim okolnostima,  brinuli jedni o drugima i radili sa zajedničkim ciljem. Šta ste iz toga naučili, a što bi moglo da vam pomogne da razumete vrednost malih grupa u kontekstu naše vere?`