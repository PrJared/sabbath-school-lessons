---
title:  Za dalje proučavanje
date:   04/09/2020
---

Pre par godina, mala crkva u blizini jednog od glavnih gradova Evrope odlučila je da učini nešto značajno za Gospoda. Crkva je bila u stagnaciji. Godinama niko nije bio kršten. Da se takav trend nastavio, crkva bi imala malo izgleda za budućnost. Međutim, pastor i odbor crkve usrdno su se molili i pažljivo razmatrali šta bi moglo da se učini.   

Pošto su proučavali Novi zavet, odlučili su da pokrenu službu malih grupa. Devetoro vernika laika u crkvi imalo je viziju. Posvetili su se zajedničkoj molitvi i proučavanju da bi uspešno pokrenuli službu malih grupa. Uskoro su odlučili da u domu svakoga od njih naprave evanđeoski centar. Grupe su učile kako da koriste svoje darove na različite načine. Pokrenuli su službu molitve i gostoprimstva. Sprijateljili su se s ljudima u okruženju. Činili su dela ljubaznosti članovima svojih porodica, prijateljima i bivšim adventistima. Vođe tih malih grupa otpočele su proučavanje Biblije u devet domova, čemu je prisustvovalo četrdesetoro gostiju. Bili su zadivljeni onim što je Sveti Duh činio. Na kraju se sedamnaestoro od tih četrdeset gostiju krstilo. Tako ta mala, stagnirajuća crkva sada svedoči da su male grupe u stanju da pokrenu ogromnu promenu. One su jedno od Božjih odabranih sredstava da što više vernika uključi u misiju crkve.

**Za razgovor:**

`1. Razgovarajte u razredu o ključnim elementima za rad svake male grupe, kao što je naznačeno u odeljku za četvrtak. U koje bi još aktivnosti mala grupa mogla da se uključi? Kako bi mala grupa mogla da pomogne posebno nadarenim pojedincima da te svoje darove upotrebe uspešnije nego ikad ranije?`

`2. Zašto je važno da male grupe usmere fokus ka spolja, na misiju? Koliko god je važno da grupa pruža negu i podršku svojim članovima, zašto njen glavni cilj mora uvek biti širenje evanđelja? Zašto bi male grupe ipak trebalo da ostanu povezane sa lokalnim crkvenim telom? Zbog čega je to toliko važno?`

`3. Da li ste ikad bili član takve male grupe, ili ste slušali o takvim grupama koje nisu uspešno radile i na kraju su prestale da postoje? Razgovarajte o razlozima koji su, po vašem mišljenju, doveli do toga.`

`4. Razmišljajte o priči iz uvoda u današnje proučavanje, o tome šta se desilo u jednoj evropskoj crkvi zahvaljujući službi malih grupa. Šta mislite, zašto je to tako dobro funkcionisalo? Šta su oni to činili što je bilo, na mnogo načina, tako jednostavno, a ipak tako uspešno? Zašto bi rad iz „sigurnijeg“ okruženja doma, umesto iz crkvene zgrade, mogao biti uspešniji način da se započne služenje obližnjoj društvenoj zajednici?`