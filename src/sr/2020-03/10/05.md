---
title:  Novozavetne male grupe
date:   02/09/2020
---

Novozavetna crkva je imala eksplozivan rast. Za samo par godina, narasla je od male grupe vernika do zajednice od više desetina hiljada ljudi. Mnoštvo činilaca je doprinelo takvom prilivu vernika i fenomenu ubrzanog rasta. Isusova služba je posejala seme evanđelja i pripremila mnoštvo da prihvati propovedanje učenika. Nakon Hristovog vaznesenja, na dan Pedesetnice, Sveti Duh se sa velikom silom spustio na grupu učenika koji su se molili. Još jedan od elemenata koji su doprineli brzom rastu novozavetne crkve bila je njena organizaciona struktura u vidu malih grupa. Male grupe su unele promenu.

`Pročitajte Dela 18,1-5 i Dela 20,1-4. Šta mislite, zašto je Luka naveo imena nekih od Pavlovih bliskih saradnika?`

Interesantno je zapaziti da Luka pominje neke od ljudi s kojima je Pavle sarađivao. Za njega je svaki od njih bio važan. Svakoga je znao po imenu. Oni su jedan drugog podržavali u službi propovedanja drugima. Iako se tu pominje mali broj imena, ipak vidimo koliko je važno da međusobno blisko sarađujemo, čak i kada nas je malo na broju.  

Svaki od tih ljudi sigurno je imao darove različite od onih koje su drugi posedovali. Poticali su iz različitih kultura i društvenih slojeva. Nisu uvek isto gledali na stvari, ali svako je davao vredan doprinos Hristovom delu. Različitost njihovih darova, okolnosti i iskustava samo je pospešivala rast crkve. Svako je doprinosio misiji u skladu sa vlastitim mogućnostima i ličnim iskustvom sa Hristom.

`Uporedite Dela 16,11-15.40 i Dela 12,11.12. Koji je poziv Lidija uputila Pavlu odmah nakon svog obraćenja? Gde su Pavle i Petar otišli kad su oslobođeni iz zatvora?`

Novozavetni vernici redovno su se sastajali u svojim domovima. Tako su hrišćanski domovi postajali centri uticaja i središte službe malih grupa.  

`Da li ste razmišljali o tome da osnujete malu grupu u svom domu, ili da se udružite s nekim prijateljem i zajedno otpočnete tu vrstu službe u njegovom domu? Ako ste već sada deo neke male grupe, razmislite o tome šta biste ove sedmice mogli da podelite sa svojim razredom u vezi sa prednostima koje to donosi.`