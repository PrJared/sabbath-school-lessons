---
title:  "Male grupe: Bog ih je prvi osmislio"
date:   30/08/2020
---

`Pročitajte sledeće tekstove: 1. Mojsijeva 1,1.2.26; Jevrejima 1,1.2 i Efescima 3,8.9. Na koji način nam ti tekstovi otkrivaju jedinstvo koje vlada unutar Božanstva?`

Otac, Sin i Sveti Duh su zajedno sudelovali u Stvaranju. Svako od njih je imao različitu ulogu, ali su radili zajedno kao nedeljiva celina. Otac je bio glavni Planer, veliki arhitekta. On je svoje planove sprovodio preko Isusa, kao aktivnog učesnika u Stvaranju, a u potpunoj saglasnosti sa silom Svetog Duha. Takav moćan natprirodni čin uveliko prevazilazi našu moć poimanja. Ali ono što ipak možemo da shvatimo, i to sasvim jasno, nije samo realnost stvorenog sveta i svemira, već i činjenica da je Bog lično sve to stvorio (videti Rimljanima 1,18-20).

Bog je prvi osmislio male grupe. Premda moramo biti oprezni kada koristimo analogije u vezi sa mnogim tajanstvenim aspektima Božje ličnosti, ipak upotrebimo jednu od njih u slobodnijem smislu, i recimo da su Otac, Sin i Sveti Duh sačinjavali prvu „malu grupu“ u istoriji spasenja. Oni su uzajamno sarađivali u stva­ranju ljudskog roda, a onda i u njegovom iskupljenju nakon Pada.

`Uporedite stihove Jovan 10,17.18 sa Rimljanima 8,11 i 1. Korinćanima 15,15. Na koji način Hristovo vaskrsenje otkriva jedinstveno delovanje Oca, Sina i Svetog Duha u planu spasenja?`

Otac, Sin i Sveti Duh ujedinjeni su kao „mala grupa“ čija je izričita svrha spasenje ljudskog roda. „Plan spasenja je imao svoje mesto u savetima Beskonačnoga od večnih vremena.“ – Ellen G. White, Fundamentals of Christian Education, p. 186. Nema ničega što je Bogu važnije od spasenja što većeg broja ljudi (1. Timotiju 2,4; 2. Petrova 3,9). Male grupe mogu imati različite namene, kao što ćemo proučavati u pouci za ovu sedmicu, ali njihova prevashodna svrha je da se usredsrede na pridobijanje izgubljenih ljudi za Isusa. Jer, radom u malim grupama, mi možemo pomoći ne samo sebi već i drugima. Dakle, krajnji cilj malih grupa trebalo bi da bude zadobijanje duša.

`Razmišljajte o tajanstvenoj celovitosti našeg Boga. Teško je to dokučiti, zar ne? Ali i pored toga, možemo verovati i uzdati se u ono što ne razumemo u potpunosti – nije li tako? Zašto je suštinski bitno da se hrišćani drže tog načela kada je reč o veri?`