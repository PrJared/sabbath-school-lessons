---
title:  Organizovani za službu
date:   01/09/2020
---

`Pročitajte 1. Korinćanima 12,12-25. U kom smislu ljudsko telo predstavlja odličnu ilustraciju skladnog zajedničkog rada u malim grupama?`

Pavle ne samo što otkriva važnost duhovnih darova u životu crkve, već predlaže i model po kome se oni mogu organizovati. On govori o duhovnim darovima u kontekstu Hristovog tela i načina na koji telo funkcioniše.  

Proučavanja u oblasti anatomije i fiziologije pokazuju da su telesni organi deo različitih međupovezanih sistema. Na primer, digestivni, kardiovaskularni, respiratorni i skeletni sistem samo su neki od složenih organskih sistema unutar tela. A duhovni darovi su poput različitih delova tela. Oni najbolje funkcionišu kad su organizovani u sisteme i grupe. U većini slučajeva, oni zapravo i ne mogu da funkcionišu sami. Naše telo nije samo skup odvojenih organa koji nezavisno deluju. Svaka telesna funkcija ostvaruje se preko čvrsto povezanog sistema organa koji rade sa zajedničkim ciljem.    

Sve nam to govori u kakvom okruženju možemo na najbolji način upotrebiti svoje duhovne darove. Lako se možemo obeshrabriti kada radimo sami, ali kada se nađemo u grupi sa ljudima koji imaju slična interesovanja i ciljeve, otkrivamo da naši napori mogu biti mnogo bolje usmereni i znatno uvećani.  

Male grupe pružaju najbolje okruženje za primenu naših duhovnih darova, i mogu postati žila kucavica misionske službe lokalne crkve.  

Elen G. Vajt sledećim rečima naglašava važnost malih grupa: „Na osnivanje malih grupa kao na osnovu hrišćanskih napora, ukazao mi je Onaj koji ne može da pogreši. Ako crkva ima veliki broj vernika, neka se oni organizuju u male grupe koje će se zalagati ne samo za članove crkve, već i za  neverne. Ako u nekom mestu ima samo njih dvoje ili troje koji poznaju istinu, neka se oni udruže u jednu radnu grupu. Neka očuvaju neraskidivo jedinstvo, nastupajući zajedno u ljubavi i slozi, podstičući jedan drugoga u napredovanju, crpeći hrabrost i snagu iz podrške drugih.“ – Testimonies for the Church, vol. 7, pp. 21, 22.

Službu malih grupa uspostavio je Bog da bi svakom članu crkve omogućio da duhovno raste, da doživi toplo zajedništvo sa drugima, i upotrebi svoje Bogom dane darove u službi.

`Razmišljajte o navedenoj izjavi Elen Vajt. Analizirajte je reč po reč. Kako bi taj božanski savet mogao da se primeni u vašoj crkvi?`