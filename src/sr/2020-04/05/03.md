---
title:  "Otkrivenje Oca (nastavak)"
date:   26/10/2020
---

U dirljivom uvodu svog Evanđelja (Jovan 1,1-18) Jovan opisuje Isusa kao večnu „Reč“. Jovanove tvrdnje o Isusu nisu bojažljive i ograničene, već odvažne i kosmičkih razmera. Isus je postojao pre nego što je svet stvoren – od večnosti. Zapravo, Isus je činilac stvaranja (Jovan 1,2.3). On je „vidjelo ljudima“ (Jovan 1,4) i, kao Reč koja je došla na svet, On „obasjava svakoga čovjeka“ (Jovan 1,9).

`Šta se, prema Jovanu, dogodilo kao rezultat toga što je Hristos postao ljudsko biće? Kakvu je svetlost On, kao Reč, doneo? Koje kvalifikacije On poseduje da bi to učinio (Jovan 1,14.18)?`

„Svetlost se pojavila kad je tama u svetu bila najgušća...

Postojala je samo jedna nada za ljudski rod... da se u svetu obnovi znanje o Bogu.

Hristos je došao da obnovi to znanje. On je došao da pobije lažno učenje, kojim su Boga pogrešno predstavljali oni koji su tvrdili da Ga poznaju. Došao je da jasno pokaže prirodu svog Zakona, da svojim karakterom otkrije lepotu svetosti.“ - Elen G. Vajt, Vaspitanje, str. 74-76 (orig.)  

Sve što je Isus radio u svom životu na zemlji imalo je jednu jedinu svrhu: „Otkriti Boga da bi se uzdiglo čovečanstvo“ – Vaspitanje, str. 82 (orig.)

`Sam Isus kaže: „Koji vidje Mene, vidje Oca“ (Jovan 14,9). Na osnovu čega Isus iznosi takvu tvrdnju? Zašto On to čini? Videti Jovan 14,1-14.`

Možemo doći u iskušenje da kritikujemo Filipovu nepromišljenu izjavu (Jovan 14,8), jer nakon višegodišnjeg bliskog zajedništva sa Isusom, on još uvek nije shvatao suštinu utelovljenja – činjenicu da je Isus došao da pokaže Očev karakter. Možda današnji učitelji mogu da nađu izvesnu utehu u tome što je i jedan od učenika vrhunskog Učitelja napravio takvu grešku! Međutim, Filipova izjava je verovatno zabeležena – ne da bi nam pružila razlog za kritikovanje, već priliku da preispitamo sebe. Koliko dugo već mi hodamo sa Isusom? I da li Ga razumemo imalo bolje nego što ga je Filip razumeo? „Koji vidje Mene, vidje Oca.“  