---
title:  Pouka za učitelje
date:   30/10/2020
---

## PRVI DEO: OPŠTI PREGLED

Da nikada ne saznamo nijednu reč koju je Isus izgovorio, i dalje bismo proveli ceo svoj život učeći od Njega. Činjenica da je napustio nebo da bi došao na ovaj svet, kao i Njegova dela koja je činio dok je bio ovde, mnogo govore. Možda je to razlog zašto sve poslanice Novog zaveta malo navode Isusove reči, ali su umesto toga zaokupljene time ko je On i kakvim je životom živeo.

Sa Isusom dobijamo „dva za jedan“. Upoznajući Njega saznajemo o Drugom. „Reče Mu Filip: Gospode, pokaži nam Oca, i biće nam dosta.“ (Jovan 14,8) Možemo zapaziti bolno iznenađenje i čuđenje u Isusovom glasu dok odgovara: „Toliko sam vrijeme s vama i nijesi Me poznao...?“ (Jovan 14,9) On je očekivao da Njegovi učenici znaju ono što je pisac Jevrejima poslanice znao, da je On lično „sjajnost slave i obličje bića Njegova (Boga)“ (Jevrejima 1,3). Važna hristološka tema u Novom zavetu jeste da Isus otkriva kakav je Bog. Njegovo lice otkriva Božje lice (2. Korinćanima 4,6). Kada poučavamo iz Biblije, treba da iznesemo učenja u svetlosti Božjeg karaktera. Ovaj karakter najbolje se vidi u Jedinome koji može isključivo reći: „Koji vidje Mene, vidje Oca.“ (Jovan 14,9) Dakle, bez obzira na iskustva ljudi, broj citiranih biblijskih tekstova ili naklonosti prema nečijim verskim učenjima, Hristov život uvek mora služiti kao sredstvo koje doteruje i ispravlja naš opis Boga.

## DRUGI DEO: KOMENTAR

### Ilustracija

Dakle, ko je Isus iz Nazareta? Odgovor često zavisi od toga ko ga postavlja. U toku jednog sastanka, pastor iz druge verske zajednice pitao me je šta mislim ko je Isus? Zbog konteksta i toga ko mi je postavio ovo pitanje, znao sam šta želi. On nije želeo da zna da li je Isus Mesija ili otkrivenje Oca ili naš najbolji Prijatelj. Želeo je da zna da li verujem da je Isus večni, prapostojeći, svemogući, sveznajući, što potvrđuje da je Isus zaista Bog. Učenici, sa druge strane, dali su drugačiji odgovor od mene. U Matejevom izveštaju odgovor glasi: „Ti si Hristos, Sin Boga živoga.“ (Matej 16,16) Luka to kaže još sažetije: „Hristos Božij“ (Luka 9,20), a Marko jednostavno kaže: „Hristos.“ (Marko 8,29) Isus kao Mesija je očigledno u toku svoje službe bio predmet rasprava. Kako vreme protiče, ponekad se sporna pitanja o Isusu menjaju. Iako se Isus ne menja, može biti korisno, na osnovu konteksta i naših slušalaca, da modifikujemo način na koji Ga predstavljamo.

Ko je Isus može se saopštiti na različite načine. Imajte na umu da slušaoci sužavaju opcije. Sledi krajnji primer: mladić na samrtnoj postelji nema potrebu da sluša o hipostatičkom jedinstvu Isusove božanske i ljudske prirode. Njemu treba Prijatelj koji će mu pružiti utehu. Na drugim mestima pruža se prilika za naučne rasprave o pojedinostima vezanim za Hristovu ličnost. Veoma je važno da kao učitelji prepoznamo različite prilike za službu i da Hrista dovoljno dobro poznajemo da govorimo o Njegovoj ličnosti iz pravog ugla, koji najbolje odgovara trenutku.

### Pismo

„Predavanje baklje ili štafete“ je idiom koji nas podseća na grčke trkače koji su dodavali baklju u štafeti u kojoj poslednji trkač prolazi kroz cilj sa bakljom u ruci. Pismo ukazuje na predavanje baklje koje je i uzbudljivo i ozbiljno u isto vreme. Kao što lekcija iznosi, Isus je došao da otkrije kakav je Otac. U određenom smislu, Otac je predao baklju Sinu kako bi Sinovljevo lice nama osvetlilo Očev karakter. Evo nekoliko biblijskih isečaka koji o tome govore:

- „Koji (Isus) budući sjajnost slave (Božje)“ (Jevrejima 1,3a)

- Isus je „obličje bića Njegova“ (Jevrejima 1,3b)

- „Slava Hristova, koja je obličje Boga“ (2. Korinćanima 4,4)

- „Svjetlost poznanja slave Božije u licu Isusa Hrista“ (2. Korinćanima 4,6)

- „Koji vidje Mene (Isusa), vidje Oca“ (Jovan 14,9b)

Nema sumnje da novozavetni pisci žele da zaključimo da gledajući Isusa dobijamo tačnu sliku kakav je Otac.

Dakle, Isus prelazi svoju deonicu trke. Da li predaje baklju? Da, predaje. Naravno, On ostaje, i uvek će ostati, najsavršenije obličje svog Oca, ali On predaje baklju svojim sledbenicima u vidu zajedničke odgovornosti i preimućstva.

Zapazite „nalog“ koji On daje učenicima – nalog koji može biti čak i veći od onoga što se tipično naziva Velikim nalogom (Matej 28,18-20). Nakon što je dva puta objavio mir svojim učenicima, On kaže: „Kao što Otac posla Mene, i Ja šaljem vas.“ (Jovan 20,19.21) Nikada nije ta kratka reč „kao“ bila toliko počašćena da nosi takvo značenje. Kao što je Otac poslao Isusa da pokaže svetu ko je On (Otac),

Isus sada šalje nas da pokažemo svetu ko je On (Isus). Baklja je predata.

Nije čudo što je Njegovo polaganje ovog svetog tereta na pleća učenika učinjeno između dva Hristova osnažujuća dela. Prvo, On im se obraća rečima „mir vam“ dok im dozvoljava da posmatraju Njegove ožiljke. On polako odvezuje svoju haljinu da mogu da vide i dodirnu mesto na kome je proboden kopljem i da Njegove ruke sa ožiljcima uzmu u svoje. „Opipajte Me i vidite...“ (Luka 24,39). I dok stoje okupljeni oko svog vaskrslog Spasitelja, On ponovo kaže: „Mir vam“ – kao da stvara povezanost između svojih rana i mira sa kojim ih blagosilja (Jovan 20,19-21). Oni sada imaju mir – shalom – koji zaista prevazilazi svako razumevanje i vodi ih ka pomirenju sa Bogom (Filibljanima 4,7; Rimljanima 5,1). On im zatim govori da ih šalje kao što je Otac poslao Njega, ali ne pre nego što učini poslednje delo. On dunu i reče: „Primite Duha Svetoga.“ (Jovan 20,22) To će biti tajna njihovog uspeha. Obnavljajući i osnažujući uticaj Božjeg Duha osposobiće ih da prikažu svog Spasitelja.

Razmišljajući o Isusu koji predaje baklju otkrivenja svom narodu, brojni stihovi dolaze na um koji ističu misao da smo stvoreni i otkupljeni radi toga.

1. Isus je jasno Božje obličje (Jevrejima 1,3), a ljudski rod je stvoren po Božjem obličju, kao što čitamo: „Da načinimo čovjeka po svojemu obličju.“ (1. Mojsijeva 1,26)

2. Isus je Božje obličje, ali mi treba da budemo obnovljeni u Isusovo obličje: „Jer koje naprijed pozna one i odredi da budu jednaki obličju Sina Njegova.“ (Rimljanima 8,29) „Mi pak svi... gledamo slavu Gospodnju, preobražavamo se u to isto obličje.“ (2. Korinćanima 3,18)

3. Isus je svetlost svetu (Jovan 8,12), ali smo i mi: „Vi ste vidjelo svijetu.“ (Matej 5,14)

4. Isus je Reč koja postade telo (Jovan 1,14) u kome „živi svaka punina Božanstva tjelesno“ (Kološanima 2,9); samim tim, narod Božji se naziva „telo Hristovo“ (1. Korinćanima 12,27).

Lista paralela između Isusove misije da ovom svetu otkrije istinu o Bogu i načina na koji je osposobio svoj narod da nastavi istu misiju se nastavlja. Naša molitva je da do samog kraja nosimo baklju koju nam je Hristos predao: da osvetlimo svet sa znanjem o Njegovom karakteru.

### Ilustracija

Jedan zagovornik probuđenja jednom je izneo misli o tome šta znači biti nosilac Božjeg obličja. Kao što je spomenuto u lekciji, Jevrejima 1,3 govori o Hristu kao Onom koji je charakter Oca. Grčka reč charakter prvo je označavala oruđe za graviranje koje su koristili graveri. Na kraju, označavala je znak ili otisak, kakav se nalazi na novčiću. Cilj je bio da se napravi tačna reprodukcija carevog lika na tim novčićima. Isusu je jednom prilikom postavljeno pitanje da li je po zakonu da se cezaru plaća porez. On je zatražio da pogleda novčić i upitao prisutne čiji se lik nalazi na njemu. Odgovorili su: „Cezarov“, nakon čega je Isus izgovorio čuvenu rečenicu: „Podajte, dakle, ćesarevo ćesaru.“ (Matej 22,21) Na sličan način će se Isus jednoga dana vratiti na ovu Zemlju tražeći svoje „novčiće“. Kada se vrati, treba samo da postavi isto pitanje koje je postavio pre 2000 godina: čiji se lik nalazi na novčiću? Ako nosimo obličje Hristovo i imamo Očevo ime na svom čelu (Otkrivenje 22,4), onda ćemo čuti radosnu vest: „Podajte... Božije Bogu.“ (Matej 22,21) Bog će sakupiti svoje novčiće i tada ćemo konačno otići u svoj dom.

## TREĆI DEO: PRIMENA U ŽIVOTU

Govoriti kao hrišćanin, odlaziti u crkvu kao hrišćanin, tumačiti učenja kao hrišćanin i nazivati sebe hrišćaninom nikada ne može zameniti ono što stvarno znači biti hrišćanin. Nema populacije koja bolje razume ovu razliku od naše dece, koja posmatraju svaki pokret svojih roditelja, učitelja i verskih vođa. Oni to možda ne mogu da iskažu, ali oni svesno ili nesvesno procenjuju adventističko vaspitanje utemeljeno na tome kako adventisti žive. To je razlog zašto odražavanje Božjeg obličja u našem svakodnevnom životu nije nešto o čemu se može pregovarati ukoliko želimo da vidimo da je adventističko vaspitanje uspešno.

### Za razgovor:

1. Kako neko može znati da li je iskren hrišćanin?

2. Kako odgovornost treba da odigra ulogu u verskom zapošljavanju, gde jedan učitelj ili vođa mogu da izvrše uticaj na stotine ili možda hiljade dece?

3. Koliko treba da se oslonimo na povratnu informaciju učenika da bismo odredili da li je neko pobožan učitelj koji treba da nastavi da radi?

4. Naslov ove lekcije je „Isus, vrhunski Učitelj“. Šta mislite da li je ova misao jasno i glasno predstavljena u našim porodicama i školama? Ako nije, kako možemo poučavati svoju decu da kažu: „Danas me je učio Isus“?      