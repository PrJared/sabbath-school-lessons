---
title:  Otkrivenje Oca
date:   25/10/2020
---

`Koje najvažnije pojedinosti o Isusu apostol iznosi na početku Jevrejima poslanice? (Jevrejima 1,1-4).`

Novozavetni autori u više navrata stavljaju akcenat na jednu značajnu misao: Isus dolazi na zemlju da pokaže ljudima ko je Otac. U prošlim vremenima, Bog se otkrivao delimično preko proroka. U Isusu smo, međutim, dobili konačno i potpuno otkrivenje Boga.

Osim toga, Isus je u svojoj ličnosti „sjajnost slave“ (Jevrejima 1,3). Kao grešni ljudi, mi ne bismo mogli da izdržimo pun pristup Božjoj slavi, ali, kao utelovljeni Sin, Isus je veran odraz te slave. Ipak, u Hristovoj ljudskoj prirodi ona je prigušena, tako da možemo da je posmatramo i jasno razumemo Božji karakter.   

Isus je takođe i „obličje bića Njegova“ (Jevrejima 1,3). Izraz koji je tu upotrebljen, grčka reč charactēr, ponekad se koristila da opiše otisak koji pečat pravi u vosku ili lik utisnut na kovani novac. Dakle, Isus je „tačan otisak Božjeg bića“ (Jevrejima 1,3).   

Ako želimo da upoznamo Oca, moramo pažljivo slušati šta vrhunski Učitelj govori o Njemu. A moramo i posmatrati tog vrhunskog Učitelja. Jer, Otac se ogleda u Sinu.  

`Uporedite Jevrejima 1,1-4 sa 2. Korinćanima 4,1-6. Prema 2. Korinćanima 4,1-6, ko je Isus i šta možemo da naučimo od Njega?`

Dok su poučavali ljude o Bogu, Pavle i njegovi saradnici nastojali su da verno odražavaju Isusovu učiteljsku službu. Kao „obličje Boga“ (2. Korinćanima 4,4), Isus nam je doneo saznanje o Bogu Ocu. Tako i Pavle izbegava prevare i izvrtanje Božje Reči i, umesto toga, jasno iznosi istinu (2. Korinćanima 4,2).

Kao što je Bog, prilikom stvaranja, upotrebio svetlost da bi razvejao tamu, tako nam je dao i svog Sina, Isusa, da razagna pogrešno viđenje Boga i pokaže nam istinu o Njemu. Upravo u „licu Isusa Hrista“ mi stičemo najjasnije saznanje o Bogu (2. Korinćanima 4,6).  

`Isus je bio veran odraz svog Oca, a to smo i mi pozvani da budemo, kao što nam je rečeno: „Ugledajte se, dakle, na Boga, kao ljubazna djeca“ (Efescima 5,1). Šta to znači, i šta možemo naučiti od Isusa o tome kako da budemo Božji „imitatori“?`