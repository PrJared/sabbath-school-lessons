---
title:  Vrhunski Učitelj i pomirenje
date:   28/10/2020
---

Ljudski odnosi se suviše često prekidaju. Mi se otuđujemo jedni od drugih. Osoba koja nam je nekad bila blizak prijatelj, s vremenom postaje neko u kog više nemamo poverenja. Međutim, takav prekinuti odnos može da se popravi, i kad se to dogodi, doživljavamo čudo pomirenja. Malo je ljudskih iskustava koja su tako prijatna.

`U kom smislu pomirenje leži u srži Hristovog utelovljenja i Njegove uloge vrhunskog Učitelja? Videti 2. Korinćanima 5,16-21.`

Ako se osećamo blaženim kada se obnovi neki naš odnos sa drugim ljudskim bićem, kako bi tek trebalo da se osećamo zbog saznanja da smo pomireni sa Bogom? U 2. Korinćanima 5,16-21, Pavle jasno kaže ko vrši pomirenje – Bog Otac je preuzeo inicijativu u popravljanju našeg narušenog odnosa s Njim, i to delo pomirenja ostvario je „kroz Isusa Hrista“ (2. Korinćanima 5,18). „Jer je Bog u Hristu pomirio svijet sa Sobom“ (2. Korinćanima 5,19).

A opet, mi ne treba da budemo samo pasivni uživaoci radosti pomirenja. Treba da učimo od vrhunskog Učitelja. Svojim utelovljenjem Isus je uzeo aktivno učešće u delu pomirenja. A i mi smo pozvani da uzmemo učešća u tome. Bog nas je pomirio sa sobom preko Hrista. I nama je sada, kao i Pavlu, poverena „služba pomirenja“ (2. Korinćanima 5,18).

Kološanima 1,15-20 predstavlja još jedan od sjajnih novozavetnih tekstova u vezi sa Hristovim utelovljenjem. Često smatran za himnu, prvi deo teksta govori o Hristovoj ulozi u stvaranju (Kološanima 1,15-17), dok se drugi deo usredsređuje na Hristovu ulogu u otkupljenju (Kološanima 1,18-20). Kroz Hristovu ulogu Stvoritelja – Iskupitelja, Bog je pomirio sve sa sobom. Delo pomirenja koje Bog ostvaruje preko Hrista ima kosmičke razmere, i utiče na „sve, bilo na zemlji ili na nebu“ (Kološanima 1,20).

Mada nikad ne bismo uspeli da dosegnemo kosmičke razmere pomiriteljskog dela vrhunskog Učitelja, ipak smo pozvani da u „službi pomirenja“ uzmemo učešća unutar svoje sfere uticaja (2. Korinćanima 5,18). Da li bi to moglo biti ono što je Isus mislio kad se molio: „Kao što si Ti Mene poslao u svijet, i Ja njih poslah u svijet“ (Jovan 17,18)?

`Na koje praktične načine možemo oponašati Božju pomiriteljsku ulogu? Odnosno, u kojim situacijama u ovom trenutku (ako takvih ima), možemo pomoći ljudima da se pomire jedni s drugima?`