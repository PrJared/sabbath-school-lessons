---
title:  Prvi đaci vrhunskog Učitelja
date:   29/10/2020
---

U jednom trenutku, bila je to grupa običnih pastira koja je brinula o osrednjem stadu ovaca izvan jednog malog grada. U sledećem trenutku, oni su bili svedoci veličanstvene pojave anđela koji su nosili zapanjujuću, čudesnu vest koja će uzdrmati svet. Pokrenuti tim prizorom, potražili su dete čiji su dolazak anđeli najavili.

`Zamislite da stojite zajedno s tim pastirima i netremice gledate u jasle. Šta biste videli? Pročitajte tekst Luka 2,8-20.`

Moramo se diviti prvim đacima vrhunskog Učitelja – Josifu, Mariji i pastirima. Skromni uslovi Isusovog rođenja nisu davali nikakvu naznaku da je u pitanju čudo utelovljenja – da je u ličnosti tog Deteta Bog postao Jedno sa čovečanstvom. Međutim, uz pomoć vizija, snova i anđela, ti Njegovi prvi učenici bili su osposobljeni da gledaju dalje od onog što se spolja moglo videti prilikom Isusovog rođenja. Pastiri su objavili ostalima identitet tog novorođenčeta – da je On „Spas, koji je Hristos Gospod“ (Luka 2,11; uporediti sa tekstom Luka 2,17).

`Kako su mudraci reagovali na vest o Isusovom rođenju? Kako je Irod reagovao? Videti Matej 2,1-12.`

Još pre nego što je izgovorio svoju prvu parabolu i učinio prvo čudo, vrhunski Učitelj bio je dostojan našeg obožavanja zbog same činjenice ko je On bio. Da bismo u potpunosti cenili Isusovu kasniju učiteljsku službu, moramo se pridružiti tim ranim đacima – mudracima u njihovom obožavanju vrhunskog Učitelja. Jer, Onaj čijim se učenjima divimo je nešto više od mudrog prosvetitelja. On je Bog koji je došao da prebiva s ljudima. Hrišćansko obrazovanje je ukorenjeno u obožavanju Hrista.  

Zajedno sa mudracima, pastirima i anđelima, i mi smo pozvani da obožavamo Hrista, novorođenog Cara – i da u bebi Isusu sagledamo realnost samog Boga.  

`Razmislite o tome šta Isusovo utelovljenje znači kad je reč o Božjem karakteru. Stvoritelj čitave vasione, koja je prevelika da bismo uspeli da je shvatimo – taj Bog je „ponizio sebe“ došavši među ljude, živeo je tako kao što je Isus živeo, a zatim umro na krstu, preuzimajući na sebe kaznu za naše grehe. Zašto je to tako dobra vest?`