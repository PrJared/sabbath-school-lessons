---
title:  Čitanje misli vrhunskog Učitelja
date:   27/10/2020
---

`Kakve su brige morile Pavlovo srce u vezi sa zajednicom u Filibi dok im je pisao svoju poslanicu? Videti: Filibljanima 2,1-4; Filibljanima 4,2.3.`

Tekst Filibljanima 2,1-11 predstavlja jednu od najdubljih poruka u celoj Bibliji. On govori o Hristovom prepostojanju, o Njegovom božanstvu, utelovljenju, o Njegovoj ljudskoj prirodi i prihvatanju smrti na krstu. On opisuje dugačak, težak, strmi put kojim se Isus spustio s neba do Golgote (Filibljanima 2,5-8). Ali tu je opisano i kako Otac uzdiže Isusa na položaj sveopšteg obožavanja (Filibljanima 2,9-11). Mnoštvo zadivljujućih istina sažeto je u tim stihovima.

`Kako Pavle otpočinje tekst Filibljanima 2,5-11? Od svih događanja iz Isusovog života koje on tu veliča, za koje, po vašem mišljenju, Pavle očekuje da se ogledaju i u ličnom životu vernika? Videti Filibljanima 2,6-11.`

Pavle se nada da će vernici u Filibi, koji su bili skloni prepiranju, naučiti nešto od Isusa i Njegovog utelovljenja. Ako je Isus mogao da prihvati ljudsko obličje – „uzevši obličje sluge, postavši kao i drugi ljudi“ (Filibljanima 2,7) – pa čak i da se podvrgne raspeću, koliko bi više oni trebalo da se potčinjavaju jedni drugima iz ljubavi?

Ti tekstovi nas podsećaju da ima mnogo toga što treba da naučimo od vrhunskog Učitelja, Isusa. Mi učimo iz poruka koje je On iznosio tokom svoje ovozemaljske službe. Učimo na osnovu čuda koja je činio i načina na koji je postupao prema drugima. Možemo pokušati i da uredimo svoje odnose sa drugima po ugledu na Njegovu veliku samilost i spremnost da slavu neba zameni za obične jasle (kakva pouka za nas!).

Nasuprot tome, svet nas suviše često poziva da veličamo sebe, da se hvalimo vlastitim dostignućima. Međutim, od jasli iz Vitlejema i od vrhunskog Učitelja učimo nešto drugačije – da se Božje veliko delo vaspitanja i spasenja ne ostvaruje veličanjem sebe, već poniznošću pred Bogom i prihvatanjem da postanemo sluge drugima.

`S kakvom situacijom se suočavate, možda upravo sada, a koja bi mo­gla da vam pruži odličnu priliku da, ponizivši sebe, budete Hristov odraz pred drugima? `