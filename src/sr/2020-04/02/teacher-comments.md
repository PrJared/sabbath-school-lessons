---
title:  Pouka za učitelje
date:   09/10/2020
---

## PRVI DEO: OPŠTI PREGLED

„U stvari, sam život je škola.“ Ovako počinje lekcija, a u nastavku pokazuje da je porodica naša prva učionica. Nijedno dete nije previše malo da počne da sluša o Božjoj dobroti. Pesme i molitve o Božjoj veličini treba da počnu kraj kolevke i da se nastave do groba.

Adam, Eva, Kain i Avelj, zajedno sa svojim suprugama, počastvovani su time da su prva porodica na ovom svetu. Koliko nam je teško da shvatimo kako bi izgledalo da vas jezgro ljudske istorije posmatra za stolom prilikom doručka! Edemski vrt, bujan ali nepristupačan, još uvek je u njihovom vidokrugu, da ne spominjemo anđela čuvara i njegov ognjeni mač. Nema sumnje da je izuzetan sjaj ovih prizora pokrenuo bezbroj pitanja u malim dečacima. „Bog Stvoritelj je to učinio?“, usledilo bi nakon niza pitanja zašto i kako koja su nastajala u umovima ovih radoznalih dečaka. Odgovori Adama i Eve temeljili su se na onome čemu su svedočili i ličnom iskustvu koje su stekli sa ovim Bogom Stvoriteljem. Mogli su da šire jednostavno Jevanđelje koje je govorilo o božanskom Sinu koji će se jednoga dana roditi i stati na glavu zmije, ali uz prinošenje Sebe na žrtvu (1. Mojsijeva 3,15), da bi ljudsku porodicu vratio u vrt i učinio da sve bude onako kako treba.

Slika o detinjstvu i vaspitanju ovog božanskog Sina može se delimično steći iz prvih poglavlja Jevanđelja po Luki i Mateju. Ova slika upućuje kompliment vrednosti vaspitanja budući da Isus koristi priliku da uči od svog nebeskog Oca i da poučava sveštenike u Hramu (Luka 2,41-51).

U lekciji se ističe komunikacija kao način na koji se stiče vaspitanje. Ukazuje na važnu suštinu da je izgradnja odnosa ključna komponenta za uspešnu komunikaciju i poučavanje. Ova ideja se dalje razvija u nastavku.

## DRUGI DEO: KOMENTAR

Ne možemo preceniti uticaj porodice. Ona nas doslovno čini onakvima kakvi smo. Čak i tinejdžer koji se buni protiv svega što zastupa njegova porodica i dalje se oblikuje od strane porodice, u ovom slučaju kroz antagonizam pre nego pokoravanje. Međutim, mi se uvek nadamo da će naše porodice biti mesto vaspitanja koje nas priprema za pobožnost, emocionalnu i odnosnu stabilnost, intelektualna i profesionalna stremljenja i fizičko dobrostanje. Svaka od ovih tema obiluje mnoštvom informacija; tako da ova lekcija pruža ključnu misao, možda previše često neopaženu, ali važnu da bi vaspitanje u svim oblastima bilo uspešno – potreba za izgradnjom odnosa. Odnos između vaspitača i učenika, bilo da su roditelji i deca ili učitelji i učenici, često određuje da li će doći do uspešnog učenja.

### Odnosi i odgajanje dece

Mnogi roditelji se nadaju da će rano poučavanje njihove dece adventističkim idealima, učenjima i načinu života uticati da kao odrasli postanu verni adventistički hrišćani, čija će ih posvećenost Bogu i crkvi  motivisati na potpunu službu. Međutim, na žalost mnogih roditelja, ne samo da njihova deca ne postanu adventisti u svojim mladim godinama, već se uopšte ne izjašnjavaju kao hrišćani. Njihov moralno neobuzdan način života čak premašuje način života njihovih vršnjaka koji nisu podizani u hrišćanskom duhu. Nade roditelja su uništene i oni ostaju zbunjeni, pitajući se šta se dogodilo i u čemu su pogrešili.

Toliko mnogo porodica iskreno čini ono što misli da je ispravno u odgajanju dece, da bi na kraju požnjeli rezultate suprotne svojim očekivanjima. Naravno, deca iz nebrojeno razloga mogu odbaciti advenstističko vaspitanje: ali, radi adventističke dece, hajde da kao roditelji postavimo teška pitanja o odnosima, o tome šta je pošlo naopako.

Koliko često roditelji i deca međusobno dele ono što im je u srcu? Da li se dete oseća sigurno da sa svojim roditeljima podeli svoje nade, strahove i nevolje? Da li roditelji neprestano nastoje da priznaju kada dete učini nešto dobro ili je dete samo izloženo kritici kada učini grešku? Da li su roditelji strpljivi ukoliko se dete sapliće dok uči i usvaja nove aktivnosti i odgovornosti? Da li roditelji pokazuju empatiju prema svojoj deci, dok se i sami sećaju kako je to biti dete? Da li roditelji nežno usmeravaju decu da uspostave zajednicu sa Bogom? Ili jednostavno nameću verske pouke umesto toga? Da li su roditelji pouzdani i dovoljno zreli da priznaju svojoj deci kada učine grešku i traže oproštaj? Ili stalno održavaju izgled savršenstva koji su deca svakako prozrela? Da li roditelji posvećuju vreme pružanju posebne pažnje deci? Da li se igraju sa decom? Da li se između roditelja i deteta neguje i stiče poštovanje? Da li roditelji primenjuju disciplinu u mirnom, kontrolisanom okruženju ili impulsivno u frustraciji i gnevu? Da li izgovaraju reči i pokazuju dela ljubavi i nežnog staranja prema detetu, da dete zna da ga bezuslovno vole? I lista se nastavlja...

Ova pitanja su važna. Bez obzira koliko su roditelji posvećeni poučavanju dece adventističkim verskim poukama, ukoliko suštinski problemi kojima se bave prethodna pitanja nisu utkana u filozofiju njihovog roditeljstva, sve može biti uzaludno. Postoje trenuci kada je vreme da se odlože knjige, uzme predah od kućnih poslova i, umesto toga, provede kvalitetno vreme sa svojom decom. Ulažite u odnos i dobitak će verovatno biti uspešno vaspitanje, koje će kulminirati doživotnom posvećenošću Hristu i večnim životom.

„I roditelji i učitelji su u opasnosti da zahtevaju i naređuju previše, a ne uspevaju da ostvare odnos sa svojom decom ili njihovim vršnjacima. Oni zadržavaju previše rezervisan stav i primenjuju autoritet na hladan, nesaosećajan način, što ima tendenciju da odbija umesto da osvaja poverenje i ljubav. Ako bi češće okupljali decu oko sebe i pokazivali zanimanje za njihov rad, čak i za njihov sport, zadobili bi ljubav i poverenje najmanjih, i pouka o poštovanju i poslušnosti bila bi mnogo spremnije usvojena; jer je ljubav najbolji učitelj. Slično interesovanje pokazano prema mladima obezbediće iste rezultate. Mlado srce je brzo da odgovori na dodir saosećanja.“ (Elen Vajt, Fundamentals of Christian Education, str. 58)

### Isus i rabinska škola u Jerusalimu

Izveštaj o susretu dvanaestogodišnjeg Isusa i učenih ljudi jevrejskog zakona u toku Njegove posete Jerusalimu u vreme Pashe je kratak ali zbijen. „I poslije tri dana nađoše Ga u crkvi gdje sjedi među učiteljima, i sluša ih, i pita ih, i svi koji Ga slušahu divljahu se Njegovu razumu i odgovorima.“ (Luka 2,46.47) Dakle, šta Isusa kao učenika čini uzorom? Da bismo stekli uvid u to pitanje, pogledajmo sledeću izjavu Elen Vajt: „U to vreme jedna prostorija povezana sa Hramom, bila je odvojena za svetu školu po ugledu na proročke škole. Tu su se okupljali vodeći rabini sa svojim učenicima i tu je došao i Dete Isus. Zauzevši mesto kraj nogu ovih ozbiljnih, učenih ljudi, slušao je njihove pouke. Kao onaj koji čezne za mudrošću, postavljao je pitanja ovim učiteljima o proročanstvima i događajima koji su se tada zbivali i ukazivali na Mesijin dolazak.

Isus se predstavio kao Onaj koji je žedan znanja o Bogu... Ovi učeni ljudi obratili su Mu se pitanjima i bili zadivljeni Njegovim odgovorima. Sa dečjom poniznošću ponavljao je reči iz Pisma, otkrivajući im dubinu značenja koje ovim mudrim ljudima nikada nije došlo na um. Da su sledili ove putokaze istine, koje je On istakao, pokrenuli bi reformu u tadašnjoj religiji. Nastupilo bi probuđenje dubokog zanimanja za duhovne istine i kada bi Isus počeo svoju službu, mnogi bi bili spremni da Ga prihvate.

Rabini su znali da Isus nije bio poučavan u njihovim školama, a ipak je Njegovo razumevanje proročanstva daleko nadmašivalo njihovo znanje. Oni su razabrali da ovaj misaoni galilejski Dečak mnogo obećava. Poželeli su da Ga pridobiju za svoga učenika, da bi postao učitelj u Izrailju. Želeli su da preuzmu na sebe Njegovo vaspitanje osećajući da tako osobit um moraju lično oblikovati.

Isusove reči pokrenule su njihova srca onako kako nikada nisu bila pokrenuta rečima sa ljudskih usana... Isusova mladalačka skromnost i ljupkost rasterala je njihove predrasude. Njihovi umovi nesvesno su se otvorili Božjoj reči i Duh Sveti govorio je njihovim srcima.“ (Elen Vajt, Čežnja vekova, str. 78-80. original) Svaki hrišćanin zna da je Isus Učitelj nad učiteljima, ali koliko često smo čuli da je Učenik nad učenicima?

Prema tome, šta Isusa čini uzorom? Gajio je radoznalost i glad za znanjem o Bogu što Ga je činilo pažljivim slušaocem. On postavlja pitanja, pokazujući time da je aktivan, a ne samo pasivan učenik. On, takođe, ne okleva ni da pruži odgovore. Pokazuje da može biti ranjiv jer svoje misli iznosi pred druge da ih prosuđuju, kritikuju i potvrđuju. To gradi otpornost koja će Mu biti potrebna kada će, kao odrastao, Njegove reči podstaći optužbe da je opsednutim demonima (Jovan 8,48) i zahteve za Njegovom smrću (Jovan 8,40). Međutim, za Dečaka koji je govorio o Bogu od svoje 12 godine (verovatno i ranije), nisu Ga mogli zastrašiti.

## TREĆI DEO: PRIMENA U ŽIVOTU

Iako je porodica prva učionica, nikome se ne garantuje da će biti dobra. Možda ćemo mnoge stvari koje smo usvojili u porodici morati zaboraviti. Ako imamo sreće, prihvatićemo nekoliko dobrih načela koja je vredno čuvati celog života. Razgovarajte o nekim od ovih pitanja u svom subotnoškolskom razredu da biste pokazali kako nam Bog pomaže da se nosimo sa dobrim i lošim iskustvima u porodičnom životu.

1. Šta su bili negativni obrasci unutar vaše porodice za koje ste rekli sebi da ih nikada nećete preneti svojoj mladoj porodici? Na koje načine su vam i Bog i Pismo pomogli da prepoznate te negativne obrasce? Kakve uvide ste stekli što vam je pomoglo da sprečite da se ponovo jave?

2. Utvrdite načine na koje je Bog uzeo nevolje vašeg ne tako idealnog porodičnog života i doneo vam dobro.