---
title:  Komunikacija
date:   06/10/2020
---

U veoma realnom smislu, vaspitanje i obrazovanje se, na jednom opštem nivou, svode na komunikaciju. Učitelj je taj koji poseduje znanje, mudrost, informacije, činjenice, šta god, što treba da prenese učeniku. Neko ko je pun znanja mora biti u stanju da to prenese drugima. U suprotnom, kakva je korist od svega što zna, bar u pogledu poučavanja?

Na drugom nivou, međutim, dobre veštine poučavanja ne podrazumevaju samo sposobnost komunikacije. Od presudne važnosti u tom procesu je izgrađivanje odnosa. „Pravi nastavnik svojim učenicima može da ponudi malo darova koji bi bili vredniji od njegovog društva. Ono što važi za muškarce i žene, a još više za mlade i decu, jeste da ih možemo stvarno razumeti tek kad im se saosećajno približimo. Jer, potrebno je da ih razumemo da bismo im što uspešnije pomogli.“ – Elen G. Vajt, Vaspitanje, str. 212 (orig.)

Drugim rečima, dobro poučavanje se odvija takođe i na emotivnom i ličnom nivou. U slučaju porodice kao škole to je veoma važno. Mora se izgraditi dobar odnos između učenika i učitelja.

Odnosi se uspostavljaju i razvijaju putem komunikacije. Ako hrišćani ne komuniciraju sa Bogom tako što čitaju Bibliju ili se mole, njihov odnos sa Bogom je u zastoju. Porodicama je potrebno božansko vođstvo ako žele da rastu u blagodati i poznanju Isusa Hrista.

`Pročitajte sledeće tekstove: Psalmi 37,7-9; Priče Solomunove 10,31.32; Priče Solomunove 27,17; Efescima 4,15; 1. Jovanova 3,18; Titu 3,1.2; Jakov 4,11. Šta možemo naučiti iz njih kad je reč o izgradnji snažnih porodičnih odnosa (ili bilo koje vrste odnosa, kad smo već kod toga)? `

Odvajanje vremena da bismo sejali dobro seme komunikacije neće samo pripremiti članove porodice za lični odnos sa Hristom, nego će im pomoći i da razviju međusobne odnose unutar porodice. To će otvoriti kanale komunikacije za koje će vam biti drago što ih imate kad vam deca stignu do puberteta i kad odrastu. A čak i ako nemate decu, načela koja pronalazimo u tim tekstovima važe za sve vrste odnosa.

`Razmislite, takođe, zašto nije važno samo ono što kažemo već i kako to kažemo. Šta ste naučili iz situacija u kojima je način na koji ste nešto rekli u velikoj meri poništio uticaj onoga što ste rekli, čak i ako je to što ste kazali bilo ispravno?`