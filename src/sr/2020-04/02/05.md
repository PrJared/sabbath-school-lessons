---
title:  Uloga roditelja
date:   07/10/2020
---

„I vi očevi, ne razdražujte djece svoje, nego ih gajite u nauci i u strahu Gospodnjemu“ (Efescima 6,4).

„Ko će naći vrsnu ženu? Jer vrijedi više nego biser“ (Priče 31,10).

Roditelji imaju ogromnu odgovornost. Otac je glava porodice, a porodica je mesto gde se odgaja crkva, škola i društvo. Ako je otac slab, neodgovoran i nekompetentan, onda će porodica, crkva, škola i društvo trpeti posledice. Očevi treba da nastoje da pokažu rodove Duha, a to su: „Ljubav, radost, mir, trpljenje, dobrota, milost, vjera, krotost, uzdržanje“ (Galatima 5,22.23).

Majke, takođe, imaju možda najvažniju ulogu u čitavom društvu. One imaju veliki uticaj na oblikovanje karaktera svoje dece i stvaranje raspoloženja i atmosfere koji vladaju u domu. Očevi bi trebalo da daju sve od sebe kako bi sarađivali s majkama u vaspitavanju svoje dece.

`Šta mogu očevi i majke da nauče iz sledećih tekstova: Efescima 5,22.23.25.26; 1. Korinćanima 11,3; 2. Korinćanima 6,14; Rimljanima 13,13.14; 2. Petrova 1,5-7; Filibljanima 4,8?`

Hrišćanski roditelji imaju moralnu obavezu da svojim ponašanjem pruže biblijski primer Hrista i crkve. Bračni odnos je analogija Hristovog odnosa prema crkvi. Ako roditelj ne prihvata ulogu vođe, ili ako je sprovodi na nasilan način, onda on pruža lažnu sliku Hrista pred svojom decom i celim svetom. Bog zapoveda svim hrišćanskim roditeljima da marljivo podučavaju svoju decu (videti 5. Mojsijeva 6,7). Roditelji su dužni da svoju decu nauče da svesrdno vole Gospoda. Treba da ih nauče strahu Gospodnjem, potpunom posvećenju i povinovanju Njemu u ljubavi.

U tekstu 5. Mojsijeva 6,7 Izraelcima su data naročita uputstva u vezi s tim kako da poučavaju svoju decu o velikim stvarima koje je Gospod učinio za svoj narod. Koliko god da je veličanstvena priča koju su oni mogli da prenesu svojoj deci, mi koji živimo posle Hristovog krsta imamo jednu još bolju, zar ne?

Prema tome, isceljenje ili obuka koju mi treba da pružamo je trajni, proaktivni događaj tokom kojeg prenosimo istinu o Bogu svojoj deci i pripremamo ih za njihov lični odnos sa Hristom.  

Ipak, svima nam je dat sveti dar slobodne volje. Na kraju krajeva, naša deca će, kad odrastu, sama za sebe odgovarati pred Bogom.