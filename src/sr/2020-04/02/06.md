---
title:  Da se ne zaboravi
date:   08/10/2020
---

Pre nego što su deca Izraelova ušla u Obećanu zemlju, Mojsije im se ponovo obratio, da bi ih podsetio kako ih je Bog vodio na čudesan način, i da bi ih opet posavetovao da ne zaborave šta je sve Gospod učinio za njih. Peta knjiga Mojsijeva na mnogo načina predstavlja Mojsijevu poslednju volju i njegov testament. I mada je pisana pre više hiljada godina, u kulturi i životnim prilikama drastično različitim od svega sa čim se mi danas suočavamo, načela koja su u njoj izneta važe i za nas.

`Pročitajte tekst 5. Mojsijeva 6. Šta možemo naučiti na osnovu tog teksta u vezi sa načelima hrišćanskog vaspitanja? Šta bi trebalo da bude ono glavno čemu učimo ne samo svoju decu, već svakoga ko ne zna ono što mi znamo o Bogu i Njegovom divnom činu spasenja? Koje opomene takođe nalazimo u tim stihovima? `

Najvažnije od svega čemu je trebalo da nauče svoju decu bilo je Božje čudesno delovanje među njima. A osim toga, dato im je i jasno upozorenje da ne zaborave ništa od onoga što je Bog učinio za njih.

Naravno, ako roditelji imaju prvu i glavnu ulogu kad je reč o ugradnji biblijskih učenja u život njihove dece, onda su oni dužni da organizuju svoj život na takav način da steknu odgovarajuće znanje i obezbede vreme koje će provoditi sa svojom decom.  

„Majka je prvi učitelj detetu. U razdoblju najveće prijemčivosti i najbržeg razvoja, njegovo vaspitanje je, u velikoj meri, u njenim rukama.“ – Elen G. Vajt, Vaspitanje, str. 275 (orig.)

To je ključno vreme kad roditelji govore svojoj deci o Božjoj ljubavi i Njegovim obećanjima. Redovno odvajanje vremena da biste svoju decu lično poučavali o Božjoj mudrosti i Njegovim obećanjima imaće pozitivan uticaj na vašu porodicu i u budućim generacijama.

`Pročitajte sledeći tekst: „Često ih napominji (riječi koje ti ja zapovijedam danas) sinovima svojim, i govori o njima kad sjediš u kući svojoj i kad ideš putem, kad liježeš i kad ustaješ“ (5. Mojsijeva 6,7). Kakvu poruku tu nalazimo i šta nam ona govori o tome koliko je suštinski važno da istinu o Gospodu uvek napominjemo ne samo svojoj deci već i sebi samima?`