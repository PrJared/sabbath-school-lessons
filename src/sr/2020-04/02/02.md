---
title:  Prva porodica
date:   04/10/2020
---

Na početnim stranicama Svetog pisma nije nam dato mnogo pojedinosti – zapravo, nije nam dato gotovo ništa – u vezi sa vrstom porodičnog vaspitanja i obrazovanja u najranijim danima ljudske istorije, premda možemo biti prilično sigurni da se u to vreme obrazovanje sticalo unutar same porodične strukture.

„Sistem vaspitanja uspostavljen u Edemu bio je usredsređen na porodicu. Adam je bio ’sin Božji’ (Luka 3,38), a deca Svevišnjeg su upravo od svog Oca primala pouke. Njihova škola bila je u najdoslovnijem smislu porodična škola.“ – Elen G. Vajt, Vaspitanje, str. 33 (orig.)

I mada ne znamo tačno šta se tu učilo, možemo biti sigurni da je to imalo veze sa čudima stvaranja, a nakon pada u greh, i sa planom spasenja.

`Čemu nas sledeći tekstovi uče, i zašto je to nesumnjivo bilo deo vaspitanja koje su Adam i Eva pružili svojoj deci? 1. Mojsijeva 1-2; 1. Mojsijeva 3,1-15; 2. Korinćanima 4,6; Luka 10,27; Galatima 3,11; Otkrivenje 22,12.`

„Sistem vaspitanja ustanovljen u početku sveta trebalo je da služi kao uzor ljudima u svim budućim vremenima. Kao ilustracija njegovih načela, osnovana je uzor-škola u Edemu, u domu naših praroditelja.” – Elen G. Vajt, Vaspitanje, str. 20 (orig.).

Hrišćansko vaspitanje je posvećenost obučavanju porodica i vernika u vezi s pitanjima doktrine, bogosluženja, nastave, zajedništva, evanđeoskog rada i službe. Dom je mesto gde članovima porodice propovedamo o Božjoj ljubavi i obećanjima. To je mesto gde se Isus predstavlja deci kao njihov Gospod, Spasitelj i prijatelj, i gde se Biblija uzdiže kao Božja Reč. Porodica je mesto gde primerom pokazujemo kako izgleda zdrav odnos sa našim nebeskim Ocem.

U tekstu 1. Mojsijeva 4,1-4, vidimo da su i Kain i Avelj doneli svoje prinose Gospodu. Možemo izvesno pretpostaviti da su oni u sklopu svog porodičnog vaspitanja učili o značenju i važnosti žrtava u vezi s planom spasenja. Naravno, kao što priča pokazuje, dobro vaspitanje ne dovodi uvek do rezultata kojima se nadamo.   

`Kakva god da je situacija u vašem domu, koje odluke možete doneti da bi to postalo okruženje u kom se istina uči i sprovodi u život?`