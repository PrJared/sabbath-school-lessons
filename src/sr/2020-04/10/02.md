---
title:  Jedino Gospod
date:   29/11/2020
---

Postoje dokazi o živom Bogu u svim delima Njegovog stvaranja. Ta tvrdnja je toliko puta ponovljena da je postala kliše. Kad uzmemo u obzir, na primer, Božja osećanja prilikom stvaranja ovog sveta, koji ljudi nastavljaju da oštećuju i kvare, možemo približnije razumeti na koji način je najbolje izučavati umetnost i nauku.

Uzmimo za primer period embrionalnog razvoja čoveka. Biologija nam kaže da novi inteligentan ljudski život nastaje iz jednog oplođenog jajeta i dostiže puni razvoj nakon devet meseci. Tragovi Stvoritelja punog ljubavi mogu se zapaziti tokom čitavog tog ciklusa. Božja milost može se videti i na osnovu samog mesta na kom se fetus razvija – odmah ispod majčinog srca koje postojano kuca. Kako se fetus uvećava, tako raste i majčin stomak, tačno ispred nje, tako da je trudnica uvek svesna svog deteta, baš kao što je i naš nebeski Otac uvek svestan svoje dece.  

`Pročitajte sledeće tekstove: Rimljanima 1,18-21; Psalmi Davidovi 19,1-6 i Nemija 9,6. Šta nam ti tekstovi govore o delovanju Boga kao našeg Stvoritelja?`

Čak i posle 6.000 godina greha, i više hiljada godina nakon sveopšteg razaranja u vreme Potopa, još uvek postoji neodoljivo moćan dokaz ne samo o Bogu kao Stvoritelju, već i o sili, ljubavi i čovekoljublju tog Boga kao našeg Stvoritelja. Tako je moćno to što Pavle kaže u Rimljanima 1,18-21 da oni koji odbacuju takvog Boga neće imati izgovora na dan suda, jer se o Njemu može dovoljno naučiti na osnovu onoga što je stvorio. Drugim rečima, oni neće moći da se pravdaju svojim neznanjem!

Pogotovo u ovo doba, kad su mnogi ljudi počeli da obožavaju stvorenja umesto Stvoritelja, koliko je suštinski važno da hrišćansko obrazovanje u oblasti nauke i umetnosti uvek polazi od pretpostavke da je Bog Stvoritelj i održavalac svega što postoji. Naposletku, sve ideologije i pretpostavke koje negiraju ili isključuju Boga mogu da vode samo u zabludu. Svetovno obrazovanje uglavnom se zasniva na pretpostavci da Boga nema, ali hrišćansko obrazovanje ne sme da upadne u tu zamku, niti da se u svom delovanju i u najmanjoj pojedinosti poziva na principe zasnovane na pretpostavci da Boga nema. U oba ta slučaja, ljudi će neizbežno završiti u zabludi.

`Razmišljajte o neverovatnim čudima i lepoti našeg sveta, čak i nakon greha. Kako možemo naučiti da crpemo nadu i utehu iz svega toga, pogotovu u trenucima ličnih iskušenja i patnji?`