---
title:  Pouka za učitelje
date:   04/12/2020
---

## PRVI DEO: OPŠTI PREGLED

Priroda je Božje dvadesetčetvoročasovno, 3D, multimedijalno, stereofoničko otkrivenje Njega samog. Ona ne zahteva plaćenu pretplatu, uređaje za prenos, svuda se nalazi i uvek je dostupna (Psalam 19,1). Iz tog razloga, pozivanje na neznanje što ne poznajemo i ne sledimo Boga biće neprihvatljivo na konačnom vrednovanju (Rimljanima 1,18-20). Umetnost, takođe, do stepena u kome odražava lepotu i/ili istinu, može biti izvor sagledavanja Boga i odražavanja Njegovog karaktera.

Biologija, fizika i druge grane nauke su snažna i efikasna oruđa koja nam pomažu u razumevanju različitih aspekata Božjih dela stvaranja: ali često greše kad je reč o poreklu. Na primer, rečeno je da su samo dve stvari sigurne u ovom svetu: smrt i porez. Ali mi znamo da to nije uvek bio slučaj. Iako je smrt sada tako prirodan i zagarantovan deo našeg života, takvo stanje prvobitno nije postojalo (niti porezi). Fizički svet našao se pod uticajem moralne/duhovne odluke (Rimljanima 5,12). Biološka nauka, kako trenutno stvari stoje, ne odobrava ovu činjenicu, i, prema tome, njen model porekla života često navodi na pogrešno mišljenje.

Bog ima tako vrhunski zabeležene i organizovane zakone univerzuma, i na makro i na mikro nivou, da je razumljivo zašto nauka može uspešno da proučava prirodni svet i da manipuliše njime radi svojih ciljeva bez priznavanja Boga i pribegavanja Njemu. U određenom smislu, Bog je tako dobro načinio sistem, naizgled nezavisan od Njega samog, da ga ljudi koriste kao dokaz protiv Njegovog postojanja. Hrišćansko obrazovanje i pogled na svet ne čini tu grešku, već prirodu vidi i kao dokaz i kao uvid u Boga.

## DRUGI DEO: KOMENTAR

### Nauka prikazana objektivno

Istorija nauke svedoči o sve većem broju ogromnih postignuća i saznanja, i teoretskih i tehnoloških. Od medicinskog napretka do informacione tehnologije, dužni smo naučnoj zajednici za njene neumorne napore da poboljša savremeni život. Taj napredak, međutim, zasniva se na velikom broju stvarnih grešaka, odbačenih teorija i zastarelih paradigmi koje su bile zadržane i nakon zastarevanja zbog mnogih promenljivih faktora, uključujući i predrasude i pristrasnost čemu su sve discipline podložne. U svetlosti ovakve istorije, zašto se ne bi smatralo važnim i razumnim da naučne „istine“ prihvatamo sa rezervom umesto da oberučke prihvatimo sledeću naučnu teoriju, koja može da sklizne u naučnu kantu za smeće u nekom narednom naraštaju? Ovakvo gledište nije opšteprihvaćeno jer nauka nije u obavezi da javno objavi svoje greške. Ona takođe ima način da se oslobodi svojih grešaka i pažljivo ih sakrije.

Slede dva primera: prvi, u kome je nauka trebalo da se povinuje crkvi ali nije, i drugi, u kome je crkva bila žrtveni jarac za opštiju grešku. (Sledeća dva primera delimično su uzeta iz dela Džona Lenoksa, God’s Undertaker: Has Science Buried God? [Oxford: Lion, 2009], str. 24.68)

1. Rani hrišćanski mislioci (Avgustin, Irinej, Akvinski), oslanjajući se na biblijski izveštaj, složili su se da univerzum ima početak i da ga je Bog stvorio. Međutim, u velikom delu savremene naučne ere, vladala je saglasnost da je univerzum beskrajan i po starosti i po prostiranju. Kada su ateisti raspravljali sa hrišćanima o postojanju Boga, branioci su koristili poreklo univerzuma kao dokaz da Bog postoji. Ateisti su odgovorili „činjenicom“ da je univerzum beskrajan, time umanjujući značaj tog argumenta. Ukoliko brzo odemo do kraja dvadesetog veka, videćemo da je među naučnicima zavladalo mišljenje da univerzum zaista ima početak. Međutim, pojedinci nisu bili voljni da to priznaju. Zašto? Zato što je to hrišćanima pružilo opravdanje za njihova kreacionistička verovanja. Razmislimo o tome za trenutak. Naučni dokaz, kao što su crveni pomak u svetlosti dalekih galaksija i pozadinsko mikrotalasno zračenje, podržava teoriju da univerzum ima početak. Ova pretpostavka je u skladu sa biblijskim izveštajem. Međutim, naučnici su se opirali ovom zaključku jer je dao previše osnova religiji. Zar ne bi bilo lepo da naučna zajednica igra pošteno i jednostavno kaže: „Pogrešili smo. Hrišćani kreacionisti koji svoja verovanja temelje na Bibliji bili su u pravu“?

2. „Sporna teza“ koja kaže da su religija i nauka u osnovi u sukobu stekla je veliku popularnost zahvaljujući izveštaju kao što je onaj o Galileu. Davanje dramatičnih naslova takvim izveštajima, naslova kao što su: „Galileo, sekularni izvanredan naučnik, protiv Crkve, institucionalnog utelovljenja nenaučne religijske dogme“, samo pojačava tu tezu. Naravno, Galileo je bio u pravu u vezi sa heliocentričnim sistemom, srednjovekovna crkva je pogrešila, ali narativ je pogrešno predstavljen da je u pitanju bio jasan slučaj nauke protiv religije i da je nauka pobedila. Činjenica je da je Galileo verovao u Boga i Bibliju, i od toga nije odstupio celog svog života. Početne poteškoće nije imao sa crkvom već sa akademijom. U pismu 1615. godine on tvrdi da su akademski profesori, koji su mu se suprotstavili, pokušali da utiču na vlasti rimokatoličke crkve da govore protiv njega. Galileove naučne tvrdnje bile su pretnja vladajućem akademskom aristotelizmu. Rim se složio sa pogledom na svet koga su podržavali italijanski filozofi i profesori. Ovo shvatanje ne opravdava ophođenje Rimokatoličke crkve prema Galileu, ali pokazuje da je Rim jednostavno bio u skladu sa vladajućom akademskom paradigmom tog vremena. Koristiti Galilea kao ilustraciju naučne pobede nad religijom znači učiniti srednjovekovnu crkvu žrtvenim jarcem i iskriviti istoriju.

Ova dva primera pokazuju da je bitka između vere i nauke pogrešno predstavljena. Misao da kosmologija Velikog praska u stvari predstavlja saglasnost da su kreacionisti prvobitno bili u pravu zapravo je danas nepoznata. Teorija Velikog praska, kad je reč o poreklu univerzuma, sada se koristi protiv vernika kao argument protiv postojanja Boga. Mnogi kreacionisti laici ne shvataju da je njihova pobeda (tj. da univerzum ima početak) bila oteta iz njihovih ruku i koristi se da se figurativno ponovo unište.

Pozitivna stvar proistekla iz našeg postmodernističkog doba je što je ono uticalo na nas da priznamo činjenicu da su naučnici u istom položaju kao i svaki drugi akademici koji rade u svom polju, i da je sva nauka koja postaje dostupna javnosti prošla kroz ljudsko rešeto subjektivnosti, pogrešivosti, pristrasnosti, etičkog konflikta i tako dalje. Savremeni sekularisti često posmatraju nauku kroz ružičaste naočare i verovatno nisu svesni da nauka nije ni blizu tome da opovrgne postojanje Boga ili pouzdanost religijskih verovanja. Ali nemojte verovati rečima hrišćana; poslušajte kritiku agnostičkog fizičara Dejvida Berlinskog o pretenzijama njegovog polja rada (The Devil’s Delusion: Atheism and its Scientific Pretensions):

„Da li je iko pribavio dokaz o Božjem nepostojanju? Čak nisu ni blizu tome. Da li je kvantna kosmologija objasnila pojavu univerzuma ili zašto se on ovde nalazi? Čak nije ni blizu tome. Da li su naše nauke objasnile zašto je naš univerzum fino podešen da omogući postojanje života? Čak nisu ni blizu tome. Da li su fizičari i biolozi voljni da veruju u nešto tako dugo jer nije u pitanju verska misao? Dovoljno su blizu tome. Da li su racionalizam i moralna misao pružili razumevanje o tome šta je dobro, šta je ispravno i šta je moralno? Nisu dovoljno blizu tome. Da li je sekularizam u strašnom 20. veku bio sila koja je donela dobro? Ni približno tome. Da li postoji uska i opresivna ortodoksnost u naukama? Prilično postoji. Da li išta u naukama ili njihovoj filozofiji opravdava tvrdnju da je religijsko verovanje iracionalno? Ni približno. Da li je naučni ateizam površna praksa u intelektualnom preziru? Tačno tako.“

Ova kratka kritika i objektivni stav treba da posluže da pokažu hrišćanima da ne treba da se povlače od proučavanja nauke kao da je u suštini neprijateljski raspoložena prema teizmu ili Bibliji.

Naprotiv, upravo je verovanje u Boga i uređeno, svrsishodno i planirano stvaranje motivisalo neke od najvećih naučnih umova u istoriji da teže naučnim istraživanjima u fizičkom svetu.

### O lepoti

Po tradiciji postoji pet grana filozofije. Te filozofije i njihovi ciljevi su sledeći:

1. Logika: idealno razmišljanje

2. Etika: idealno ponašanje

3. Politika: idealna društvena organizacija

4. Metafizika: konačna realnost

5. Estetika: idealni oblik/lepota

Iako se o mnogim od ovih tema može čuti kada se uključi radio, razmišljanja o lepoti su retka. Prvenstveno zbog kulturološkog i moralnog relativizma našeg doba, lepota se smatra jednostavno subjektivnim prioritetom. Duboko u sebi, međutim, znamo da ova tvrdnja ne može biti tačna. U stvari, kao što znamo da postoje temeljni koncepti „dobra“ koja ne zavise od vremena, kulture ili mesta, tako je i u slučaju „lepote“. Kao što je jedan filozof rekao: „Lepota je dobrota dostupna čulima.“

## TREĆI DEO: PRIMENA U ŽIVOTU

Uključite vesti i čućete da ljudi koriste argumente i protivargumente (logiku) da pokažu kako ljudi treba ili ne treba da se ponašaju (etika) ili da li političari upravljaju na ispravan način (politika). Ali koju ste poslednju diskusiju čuli o temi lepote? Razgovarajte o ovim pitanjima u razredu:

1. Šta mislite na koji način se „lepota“ shvata u okviru hrišćanskog pogleda na svet u odnosu na sekularni?

2. Uloga koju umetnost ima u našem životu možda se ne čini prioritetom, ali kada pomislimo kako mediji i umetnost utiču na moralnost našeg naroda (razmislite o svom), značaj postaje jasan. Endru Flečer otišao je tako daleko da kaže: „Dozvolite mi da napišem pesme za narod, i nije mi važno ko donosi zakone.“ Zašto je to rekao? Kakav doprinos adventisti mogu dati u muzici, umetnosti i književnosti što može predstavljati svedočanstvo o Bogu?

3. Društvo je zasićeno klišeima o nauci i religiji. Nažalost, klišei obično favorizuju nauku i ismevaju religiju. Kakva priprema je potrebna adventističkim učenicima koji stupaju na polja nauke da bi održali kredibilitet i Biblije i hrišćanskog pogleda na svet?

4. Ne ide sva adventistička omladina u adventističke škole. Kako crkve mogu postati „škole“ za ove mlade i osnažiti njihovu veru u sekularnim školama?