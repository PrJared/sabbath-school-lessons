---
title:  Lepota svetosti
date:   30/11/2020
---

`Tekst Psalmi 96,9 glasi: „Poklonite se Gospodu u svetoj krasoti. Strepi pred Njim, sva Zemljo.“ Kako razumemo taj pojam „svete krasote“? Šta bi to trebalo da znači za jednog hrišćanina, i kako to utiče na ono što učimo o umetnosti i lepoti koja se često povezuje s njom?`

Mada se kaže da je „lepota u oku posmatrača“, ne smemo zaboraviti ko je taj koji je stvorio oko na prvom mestu (videti Priče 20,12). I premda moramo voditi računa da ne obožavamo sama stvorenja (videti jučerašnju pouku), na osnovu lepote stvorenog sveta možemo saznati nešto o Bogu i Njegovoj ljubavi prema lepoti. Ako naš pali svet još uvek tako lepo izgleda, ko može i da zamisli kako on mora da je izgledao pre Pada? A to nas uči da je Bog zaista Stvoritelj lepog.

Proučavanje umetnosti i nauke, dakle, može i trebalo bi da nas približi Božjem srcu i karakteru. Budući da smo deo Božjeg umetničkog dela i naučnog fenomena, možemo takođe saznati nešto više o vlastitom identitetu u Hristu.  

„Bog bi želeo da se Njegova deca dive Njegovim delima i da uživaju u jednostavnoj i tihoj lepoti kojom je ukrasio naš zemaljski dom. Bog je ljubitelj lepog, ali više od svake spoljašnje privlačnosti On voli lepotu karaktera. On bi želeo da negujemo čistotu i jednostavnost, tihe vrline cveća.“ – Elen G. Vajt, Put Hristu, str. 85 (orig.).

`Pročitajte tekst 1. Mojsijeva 3,6. Kako nas on uči o tome da lepota sama po sebi nije obavezno dobra i sveta? Videti takođe Priče 6,25; 31,30.`

Kao i sve ostalo što je Bog načinio, i mi imamo neprijatelja koji to iskorišćava i izvrće. Stoga ne treba da nas iznenadi što i lepota i shvatanje lepote može takođe da se upotrebi protiv nas. Prema tome, posebno u umetnosti, hrišćansko obrazovanje vođeno Svetim pismom mora nam pomoći u razumevanju da nije sve što je lepo obavezno dobro i sveto.

`Koje su to „lepe“ stvari koje nisu nužno svete i dobre? Ili, koje to lepe stvari mogu postati nesvete i loše, zavisno od okolnosti? Koje merilo koristimo da bismo uočili te razlike?`