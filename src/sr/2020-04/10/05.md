---
title:  Mudrost i ludost
date:   02/12/2020
---

`Pročitajte 1. poglavlje u knjizi Priče Solomunove. Čemu nas ono uči u vezi sa suštinom pravog hrišćanskog obrazovanja?`

Biblija vrši stalno poređenje između mudrosti i ludosti. Knjiga Priče Solomunove nas istrajno podseća na opasnosti nesmotrenog ponašanja i kretanja u društvu bezumnika. Razlika je jasna: Bog želi da Njegov narod traži mudrost, da je visoko ceni i da obiluje njom.

Studenti umetnosti i nauke koriste svoje talente da bi stekli znanje i ostvarili uspeh na svojim studijama. Predavači iz tih disciplina čine slično. Zahvaljujući znanju i sposobnosti, mi možemo postići umetničku veštinu i velike uspehe u nauci.  

Međutim, iz hrišćanske perspektive, šta znanje o umetnosti i nauci uopšte znači, ukoliko ne uključuje i poznavanje razlike između ispravnog i pogrešnog, dobra i zla, istine i zablude? Sve što treba da učinimo, na primer, jeste da pročitamo nešto o životu nekog od onih koji se smatraju najvećim umetnicima ovog sveta, pa da shvatimo da posedovanje izuzetnih veština i talenata ne podrazumeva i moralan, ispravan život. Moglo bi se zapaziti, takođe, da veliki naučnici koji su uključeni u stvaranje biološkog i hemijskog oružja za masovno uništenje jesu visoko obrazovani i vrlo talentovani, ali kakav je plod njihovog rada? Kao što je ranije rečeno, znanje samo po sebi nije nužno dobra stvar.

`Pročitajte Priče 1,7. Kako nam taj tekst otkriva šta je ključ pravog hrišćanskog obrazovanja?`

Jedan dobitnik Nobelove nagrade, ateista, čovek koji proučava svemir i fizičke sile u njegovoj osnovi, napisao je: „Što se svemir čini razumljivijim, to se više čini i besmislenim.“ Kako nam to pokazuje da znanje, samo po sebi, ne samo što može biti besmisleno, nego, što je još gore, može dovesti do grube greške?