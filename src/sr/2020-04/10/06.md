---
title:  Božji odgovor Jovu
date:   03/12/2020
---

`Pročitajte 38. poglavlje Knjige o Jovu. Čemu nas ono uči o Bogu, ne samo kao Stvoritelju, već i kao Održavaocu sveukupnog života? Kako bi ta važna istina trebalo da utiče na naše razumevanje umetnosti i nauke? `

„Mnogi tvrde da materija poseduje životodavnu snagu – da su materiji data neka svojstva i da joj je onda prepušteno da deluje u skladu sa utvrđenim zakonima u koje se ni sam Bog ne može mešati. To je lažna nauka, i Božja Reč je ne podržava. Priroda je sluškinja svog Stvoritelja... Priroda svedoči o postojanju jedne inteligencije, o prisutnosti sile, aktivne energije, koja deluje preko prirodnih zakona i uporedo s njima. U prirodi se oseća neprestano delovanje Oca i Sina. Hristos kaže: ’Otac moj stalno radi, radim i ja (Jovan 5,17, Čarnić).“ – Elen G. Vajt, Stvaranje, patrijarsi i proroci, str. 114 orig.

Nažalost, kao što je ranije rečeno, nauka se velikim delom zasniva na ateističkim, materijalističkim pretpostavkama. To onda znači da bi jedan naučnik mogao da posmatra neku pojavu izvanredne lepote, ili izvanredne složenosti, ili čak neku koja je istovremeno izvanredno lepa i složena, a da ipak tvrdi kako je ona nastala sasvim slučajno, bez ikakvog prethodnog promišljanja ili namere.  

To je ono što nauka, zapravo, sve vreme tvrdi. Život na zemlji u svoj svojoj lepoti i složenosti – od leptira do ljudi – objašnjava se kao ništa drugo do spoj određenih hemikalija, koje su se pre više milijardi godina slučajno povezale obrazujući jednostavne oblike života, a koji su onda, putem nasumičnih mutacija i prirodne selekcije, evoluirali u sve ono što danas živi, diše i kreće se.

Nauka, kako je sada ustanovljena, tvrdi da je i sama zamisao o natprirodnom Stvoritelju „nenaučna“, budući da se ne može naučno ispitati, te prema tome predstavlja pojam kojim nauka ne može da se bavi. Ta pretpostavka nije nešto čemu nas sama nauka uči (zapravo, čini se da nauka uči sasvim suprotno, jer sva lepota i složenost ovog sveta zaista upućuje na Stvoritelja), već je to jedno filozofsko stanovište nametnuto određenim naučnim disciplinama od strane samih naučnika.

Problem je, međutim, što nas Sveto pismo uči da Bog nije samo sve stvorio već da On sve i održava. To znači da svako pravo hrišćansko obrazovanje iz oblasti nauke mora da pođe od radikalno drugačijih pretpostavki u odnosu na one kojih se nauka uglavnom drži. Dakle, do sukoba će neizbežno dolaziti, pogotovu kad je reč o poreklu života.