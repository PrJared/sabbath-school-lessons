---
title:  Stručnjaci za zabludu
date:   01/12/2020
---

Znamo da na svetu ima više toga, osim njegovog udela u umetnosti i filozofiji, čime se pokazuje nepoštovanje prema Bogu. Mnogi bi se složili da hrišćani nikad ne treba da stupe na to tlo. Zato adventistički hrišćani moraju pažljivo da razmotre svoje bavljenje izvesnim granama posla, pokroviteljstvo nad izvesnim ustanovama i praćenje izvesnih medija.

`U 1. Timotiju 6 dato nam je jasno uputstvo šta bi trebalo da iz­begavamo, ali i opsežno objašnjenje u vezi s tim. Koje su to težnje protiv kojih nas Pavle opominje u 9. i 10. stihu?`

`Pročitajte ostatak teksta 1. Timotiju 6. Koje su to ključne težnje koje Pavle odobrava? `

Zapazite kako nas u 1. Timotiju 6,20 Pavle upozorava na „prepiranja lažno nazvanoga razuma“. Premda ga on koristi u drugačijem kontekstu, taj princip je još uvek primenjiv. Setite se svih informacija, svih učenja, svih verovanja, ne samo sada već kroz čitavu ljudsku istoriju, koja su bila potpuno pogrešna. Ljudi zaista mogu biti stručnjaci za zabludu.

Tokom skoro 2.000 godina, najpametniji ljudi na svetu, stručnjaci, verovali su da je zamlja nepokretna i da je smeštena u središtu svemira, dok se sve zvezde i planete kreću oko nje u savršenim krugovima. Neka vrlo komplikovana matematička i naučna objašnjenja upotrebljena su kao potpora tom verovanju, mada se ispostavilo da je ono bilo pogrešno u skoro svakoj pojedinosti. Zato bismo mogli da kažemo da su ti ljudi doslovno bili stručnjaci za zabludu, i da je to učenje nesumnjivo bilo „lažno nazvani razum“.

`Biološka nauka danas, na primer, polazi od pretpostavke da je život nastao pre više milijardi godina, na osnovu čiste slučajnosti, bez ikakvog Boga i krajnje svrhe. U isto vreme, pojavila se neverovatna količina komplikovane, iscrpne naučne literature zasnovane na tom učenju. Koje pouke možemo izvući iz ovoga o tome kako ljudi mogu biti stručnjaci u zabludi? Kako bi to uviđanje trebalo da utiče na hrišćansko obrazovanje uopšte, a posebno na podučavanje u oblasti nauke?`