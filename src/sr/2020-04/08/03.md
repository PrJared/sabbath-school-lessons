---
title:  Isus kao Učitelj
date:   16/11/2020
---

Biblija koristi mnoge izraze da bi opisala Isusa. On je Božji Sin, Mesija, Sin čovečji, Spasitelj, Iskupitelj, Gospod, Jagnje Božje – da pomenemo samo neke od njih. Ali za one koji su Ga najbolje upoznali tokom tri i po godine Njegove javne službe u Judeji i Galileji, On je bio učitelj. Zvali su Ga „Učitelju“, ili „Ravi“. Oba ta izraza, naime, znače jedno isto.  

Prema tome, mora da je zanimanje učitelja i posao poučavanja bio naročito pogodan način za vršenje Njegove javne službe. U izvesnom smislu, Njegovo delo spasenja srodno je poslu podučavanja. Štaviše, to je i predskazao prorok-evanđelista.

`Pročitajte tekst Isaija 11,1-9. Šta nam on otkriva o Isusovoj učiteljskoj ulozi?`

Jedno od najneobičnijih mesijanskih proročanstava u Svetom pismu nalazi se u 11. poglavlju Knjige proroka Isaije. Tekst Isaija 11,1-3 opisuje dolazećeg Mesiju koristeći obrazovne termine – kao nekoga ko donosi znanje, savet, mudrost i razumevanje. Ceo taj odlomak završava se sledećim značajnim obećanjem: „Jer će zemlja biti puna poznanja Gospodnjega kao more vode što je puno“ (Isaija 11,9). Možda je upravo takvo učenje Svetog pisma nadahnulo Elen Vajt da u svojoj knjizi, koja se bavi vaspitanjem i obrazovanjem, zapazi da su delo vaspitanja i delo spasenja jedno te isto (videti Vaspitanje, str. 30 orig.).

Pročitajte tekst Jovan 3,1-3. Nikodim se obraća Isusu kao učitelju, a zatim priznaje da Njegov dar poučavanja sigurno potiče od Boga zbog znakova koje je pokazao – naime, zbog Isusovih čuda i uvida u smisao života. Isus to prihvata, ako ne samu titulu koja Mu je data, onda sigurno poreklo Njegovog dara poučavanja, odgovarajući Nikodimu da bi morao ponovo da se rodi da bi video (razumeo, kao i ušao u) Božje carstvo. To znači da autoritet za poučavanje drugih, čak i u Isusovom slučaju, dolazi od Boga.  

Nesumnjivo, podučavanje je dar od Boga. Njega je dao Bog, prihvatio ga je Isus, a prepoznali su ga oni koji su slušali Njegove pouke iznete sa božanskim autoritetom.

`Kakvu ulogu mi imamo u ispunjenju tog proročanstva o poznanju Gospodnjem koje treba da se proširi po celom svetu? `