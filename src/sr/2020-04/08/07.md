---
title:  Za dalje proučavanje
date:   20/11/2020
---

Veliki evanđeoski nalog (Matej 28,18-20) izazvao je snažan verski pokret širom sveta. Mali broj apostola ili misionara (te dve reči znače isto – „oni koji su poslati“) obišao je čitav svet i okupio slušaoce, pretvorio ih u učenike, pozvao ih da veruju u Isusa, krstio ih i nastavio da ih poučava o svemu što im je Isus zapovedao. Tu imamo sliku hrišćanskih obraćenika iz celog sveta koji, predstavljajući različite kulture i govoreći različitim jezicima, izlaze iz vode krštenja da bi ušli u školu i otpočeli svoje obrazovanje. To nas ne iznenađuje, jer je bilo još mnogo toga što je trebalo da nauče.

Razlog što hrišćani stalno uče nije samo intelektualna radoznalost, niti želja za nekim superiornim znanjem, već više to što hrišćanski život i vera prožimaju svaki kutak svakodnevnog života. Ima tako mnogo toga što treba naučiti. Zato novozavetne poslanice sadrže i objavljivanje istine o Isusu (što se ponekad označavalo novozavetnim izrazom kerygma [kerigma]) i pouke o svemu što hrišćani moraju da nauče (što se obično označavalo novozavetnim izrazom didache [didahe]). Dobar primer objavljivanja istine vidi se u 1. Korinćanima 2,2, dok poučavanje počinje u 4. poglavlju i nastavlja se, s prekidima, do kraja poslanice. Dakle, šta je to što hrišćani moraju da nauče?

Rad, odmor, društvena pitanja, odnosi u zajednici, crkva i bogosluženje, upravljanje novcem, čovekoljublje, odnos prema autoritetima, savetovanje, porodični život, bračni odnosi i odgajanje dece, pripremanje hrane, odevanje, čak i priprema za starost i završetak života – kako ličnog, tako i života na ovom svetu. Biti hrišćanin znači naučiti nešto o svemu tome, pa i više od toga. Razumevanje svega toga nije nešto što dolazi samo od sebe. To mora da se nauči.

**Za razgovor:**

`1.	Koliko je obrazovni rad važan za misiju crkve?`

`2.	Šta je Elen Vajt mislila kad je napisala: „Nebo je škola“ (Vaspitanje, str. 301 (orig.)? `

`3.	Pročitajte ponovo 1. Korinćanima 2,1-16. Pogledajte šta nam Pavle govori o onome što nam Bog otkriva putem nadahnuća. Razmislite o njegovoj tvrdnji da vladari i mudrost ovog sveta prolaze. Ako je on to mogao da kaže tada, šta tek da kažemo za neke od „mudrosti“ našeg doba?`