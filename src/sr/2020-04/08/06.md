---
title:  Obrazovanje u ranoj crkvi
date:   19/11/2020
---

Jedan od značajnih principa obrazovanja u Svetom pismu dolazi do izražaja u trenutku kad se Isus, vrhunski Učitelj, priprema da napusti svoje učenike. Oni su proveli s Njim tri i po godine, što je otprilike onaj vremenski period koji mi izdvajamo za srednjoškolsko ili fakultetsko obrazovanje. Po završetku jednog od tih nivoa obrazovanja, zavisno od osobe, učenici i studenti se obično smatraju spremnim da se samostalno snalaze.  

Ali Isus je znao da to nije baš tako i zato je svojim sledbenicima obezbedio trajno ili kontinuirano obrazovanje pod tutorstvom Svetog Duha. Na drugim mestima, taj učitelj ili vodič prepoznaje se kao Utešitelj ili Advokat (na grčkom, parakletos), koji će Isusovim sledbenicima biti dodeljen za stalno (Jovan 14,16.17). On se označava kao Duh istine. Premda se Sveti Duh ne pominje kao prosvetitelj, njegovo delo je nesumnjivo obrazovnog karaktera, naročito kada se odnosi na traženje i nalaženje istine.   

`Pročitajte 1. Korinćanima 2,1-16. Šta Pavle kaže a što je važno u kontekstu obrazovanja?`

Pavle počinje time što podseća crkvu u Korintu da im prvi put kad je došao kod njih nije govorio ni o čemu drugom, osim o Isusu Hristu i to raspetom (1. Korinćanima 2,2) – nije im došao s nekom visokoparnom mudrošću, već im je samo objavio evanđelje. Ali to nije bilo sve (1. Korinćanima 2,6). Jer, kada ti novi hrišćani budu sazreli, apostol će se vratiti da bi ih učio mudrosti – stva­rima koje je Bog sakrio još pre postanja sveta (1. Korinćanima 2,7), dubinama Božjim (1. Korinćanima 2,10). Tada će svi učiti pod vođstvom Božjeg Duha, jer se On pridružuje duhu učenika.

Koliko će duboko biti to proučavanje, i koliko će znanja biti dostupno onima koji su vođeni Duhom? To poglavlje se završava citatom iz Knjige proroka Isaije: „Ko je upravljao Duh Gospodnji? Ili mu bio savjetnik i naučio Ga?“ (Isaija 40,13). Prorok tu, misleći na običan narod svog vremena, hoće da kaže da to niko ne može. Ali Pavle ispravlja takvo viđenje stvari zaključujući: „A mi um Hristov imamo“ (1. Korinćanima 2,16), što znači da Duhom vođeni hrišćani imaju pristup čak i Božjem umu, a samim tim i svakoj količini znanja i razumevanja (1. Korinćanima 2,10-13) koji su im potrebni da bi spoznali put pravednosti.