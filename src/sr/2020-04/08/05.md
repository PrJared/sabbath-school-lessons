---
title:  Mudri muškarci i žene
date:   18/11/2020
---

Reči kao što su škola, studije i obrazovanje se danas jasno razumeju, ali one nisu uobičajene u Bibliji. Postoji jedna reč – mudrost/mudri, koja je mnogo uobičajenija. Na primer, u Starom zavetu se pominju mudri muškarci i žene (2. Samuilova 14,2; Priče 16,23).

`Pročitajte tekst 1. O carevima 4,29-34. Čemu nas on uči kad je reč o tome koliko je mudrost važna? `

Car Solomon se ističe kao veoma mudar čovek koji je govorio o životinjskom i biljnom svetu i skovao mnoge mudre izreke, znači, kao čovek od obrazovanja (1. O carevima 4,29-34). Knjige Priče Solomunove i Knjiga propovednikova koje sadrže mnoga mudra učenja o brojnim temama, pripisuju se Solomonu ali i drugim mudrim učiteljima iz davnih vremena (Priče Solomunove 1,1; Priče 25,1; Priče 30,1; Priče 31,1).

Prema Bibliji, mudrost je u velikoj meri poput našeg obrazovanja danas. To je nešto što čovek uči od roditelja i učitelja, naročito dok je mlad (Propovednik 12,1), ali zapravo mudrost se nagomilava tokom celog života. Osim toga, mudrost uglavnom ima svoju praktičnu stranu. Na primer, treba učiti od mrava koji štede leti da bi imali dovoljno za zimu (Priče Solomunove 6,6-8).

Ipak, mudrost nije samo praktična. Ona ima i svoju teoretsku stranu, jer počinje verom u Boga i sledi izvesna temeljna načela (Priče 1,7). Mudrost nam pomaže da živimo odgovorno i u korist drugih, a takođe nas štiti i od mnogih nevolja. Naposletku, baš kao i obrazovanje danas, mudrost nam ne odgovara na sva pitanja koja postavljamo, ali nas osposobljava da budemo zadovoljni onim što znamo dok nastavljamo da istražujemo ono što je još nepoznato, a to je dobro polazište sa kog možemo učiti kako da upoznamo Boga i da se uzdamo u Njegovu blagodat. Prema tekstu Jeremija 18,18, uloga mudrog učitelja smatra se podjednako važnom kao i uloga sveštenika i proroka. Svi oni prenose Božje reči Njegovom narodu, u vidu uputstava i zapovesti, saveta i naročitih poruka od Gospoda.

`Kako se možemo učiti mudrosti, a onda je preneti onima koji dolaze posle nas? Zašto je toliko važno za nas kao narod da to činimo? `