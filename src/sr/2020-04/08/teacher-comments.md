---
title:  Pouka za učitelje
date:   20/11/2020
---

## PRVI DEO: OPŠTI PREGLED

Obrazovanje je dragoceni dar koji ne treba shvatiti zdravo za gotovo. Poput svakog drugog dara koji primamo, ovaj dar je takođe „odozgo, dolazi od Oca svjetlosti“ (Jakov 1,17). Nećemo pogrešiti ako kažemo da Bog ima srce učitelja. Učitelji vole da dele sve što znaju sa svojim učenicima, a Isus pokazuje da su On i Njegov Otac takvi: „Jer vam sve kazah što čuh od Oca svojega.“ (Jovan 15,15) Šta bi se dogodilo ukoliko čitamo Bibliju kroz sočiva odnosa učenik-učitelj? Šta ako slušamo svog božanskog Učitelja i zapitamo se: „Šta Bog pokušava da me nauči danas iz ove lekcije?“ Šetnja u prirodi nije ništa manje značajna prilika da učimo od vrhunskog Učitelja, naročito kada se setimo koliko često je koristio prirodu kao knjigu. Sve u svemu, moramo se smestiti u ulogu učenika i prihvatiti je da bismo u potpunosti cenili Božji dar obrazovanja.

Možda je razlog zašto nas je Bog stvorio po „svom obličju“ bio delimično taj da nam zahvaljujući sličnosti sa Njim Njegova ljubav i znanje lakše budu objavljeni. Lekcija govori o „susretu umova“, jednog božanskog i jednog ljudskog, koji omogućava da se ova veza ostvari. Biti razuman je jedna od onih osobina koja nas razdvaja od ostatka dela stvaranja. Do koje mere treba da se oslonimo na rasuđivanje da bismo shvatili plan otkupljenja?

## DRUGI DEO: KOMENTAR

### Ilustracija

Ova lekcija naglašava važnost sagledavanja Boga u položaju božanskog Učitelja i nas kao Njegovih učenika. Krunski dragulj Njegovog učenja je plan otkupljenja i obnovljenja ovog izgubljenog sveta. Mi ne samo da treba da učimo o ovom planu; treba da ga objavimo i drugima. Problem je u tome što postaje sve teže izneti istine Jevanđelja kulturi koja ne deli neke od tvrdnji koje su temelj hrišćanskog pogleda na svet.

Na primer, hrišćanin možda želi da svedoči tako što će podeliti omiljeni biblijski stih sa prijateljem sa koledža, ali uskoro shvata da njegov prijatelj Bibliju smatra kompilacijom mitova koja nema nikakav kredibilitet. Šta sada? Kada hrišćanin preskoči Bibliju i počne odmah da objašnjava kako je Bog poslao Isusa da umre za naše grehe, susreće se sa prezrivim pogledom zbog reči greh. „Greh?“, prijatelj se smeška. „Greh je zastareli pojam iz vremena kada je religija kontrolisala društvo.“ Prešli smo granicu objektivne moralnosti. Drugim rečima, ono što je možda „greh“ za vas, može biti vrlina u drugoj kulturi. Hrišćanin se bori da izgleda smireno, i poslednjim naporima kaže da je Isus „Put, Istina i Život“ i da u Njemu možemo naći spasenje ako verujemo. Prijatelj  ljubazno tapše hrišćanina po ramenu i napominje da su postmodernistička proučavanja pokazala da je izraz „istina“ sporan i da nas vraća u modernističko doba. Prijatelj izražava zadovoljstvo što je hrišćanin pronašao put koji mu donosi mir, ali kaže da se on nalazi na drugačijem putu. Oni se razilaze i hrišćanin se pita zašto ova prilika za svedočenje nije ostvarena kako je trebalo.

Ma koliko poslednji scenario zvučao poražavajuće, makar naglašava drugi problem. Problem je u tome što hrišćanin biva podstaknut da reaguje na dva različita načina. Jedan je da se moli da njegov prijatelj uvidi svetlost i pokaže veru uprkos mnoštvu intelektualnih argumenata koji ga primoravaju da to ne učini. Druga reakcija takođe bi bila da se pomoli, ali zatim da se posveti relevantnoj akademskoj literaturi iz filozofije, biblijske i sistemske teologije, istorije, verskim/naučnim proučavanjima i drugim disciplinama koje će ga osposobiti da uspešno izađe na kraj sa prijateljevim sumnjama. Dakle, kako treba odreagovati? Moliti se i ništa ne činiti ili iskorisititi prednost demokratizacije informacija i nastojati da se obrazujemo do najviših nivoa koji su realni u datoj situaciji dok takođe nastavljamo da se molimo?

### Za razgovor:

Postavite prethodna direktna pitanja u subotnoškolskom razredu i sigurno ćete dobiti vatrene odgovore u vezi sa obe strane ovog spornog pitanja. Tekst koji se naizbežno javlja je 1. Korinćanima 2,1.2. koji glasi: „I ja došavši k vama, braćo, ne dođoh s visokom riječi ili premudrosti da vam javljam svjedočanstvo Božije. Jer nijesam mislio da znam što među vama osim Isusa Hrista, i to raspetoga.“

### Pismo

Prilikom prvog čitanja 1. Korinćanima 2,1.2 neko bi mogao zaključiti da je jedina strategija u evangeliziranju da govorimo o Isusu i Njegovom raspeću. Čini se da je dobro izbegavati argumente povezane sa mudrošću i „visokom riječi“. Međutim, postoje određene pojedinosti koje ukazuju šta nije u redu sa ovakvim tumačenjem. Prvo, suproti se mnogim propovedima u Delima u kojima se uspešno koriste pažljivi argumenti, istorijski dokazi i logika kako bi se drugi uverili u identitet Isusa Hrista i Njegovo vaskrsenje (na primer: Dela 2; Dela 7). U stvari, u istoj poslanici Pavle će koristiti ova sredstva da ubedljivo podrži istinu o vaskrsenju (1. Korinćanima 15). Sledeća alternativna i kontekstualizovana tumačenja nude se delimično od strane Dž. P. Morlenda, poznatog hrišćanskog apologete (J. P. Moreland, Love Your God With All Your Mind [Colorado Springs: Navpress, 1997], p. 58)

1. Postoji pogrešno i ponosito korišćenje razuma koje nije pogodno za širenje Jevanđelja. Razum sam po sebi i „mudrost odozgo“ ne mogu se osuditi, već samo njihova zloupotreba. „Ovde je o hubris (ponos) reč, ne nous (um). Bog je izabrao bezumne (moria) stvari koje su vređale ljudski ponos, ne razum ispravno upotrebljen. Na primer, ideja da je Bog razapet bila je toliko uvredljiva da bi je grčki duh osudio kao nešto što je moralno zgražavajuće.“

2. Pavle je takođe mogao imati na umu upotrebu grčke retorike. Grčki oratori su se dičili da za dobru cenu mogu ubedljivo da brane bilo koju stranu. Istina o određenoj stvari postaje sekundarna u ovom kontekstu, i nagrada ide onome ko održi najdopadljiviji, najslikovitiji govor. Pavle možda takođe želi da se distancira od ovih metoda.

3. Pavle možda takođe iznosi tvrdnje o tome da sam čist razum nije dovoljan za objavljivanje Jevanđelja. Nije moguće prvo početi sa načelima logike i dedukcije i nekako doći do razapetog i vaskrslog božanskog Spasitelja. Otkrivenje, apostolsko/proročko svedočanstvo, primanje Svetog Duha i vera neophodni su elementi u spoju sa razumom da bi se načinio korak od neverovanja do posvećenosti Hristu.

Određene Pavlove izjave teško je razumeti (2. Petrova 3,16). Kontekst u tome pomaže. Takođe, pošto slobodno možemo reći da on nije licemer koji krši svoje sopstvene savete, uvek je mudro da pogledamo kako on sam primenjuje svoj savet kada piše ili propoveda. Dakle, kada kaže: „Ja samo propovedam Hrista i to raspetoga“, čak i letimično čitanje Rimljanima poslanice 1-12 pomaže nam da shvatimo da njegovo propovedanje Hrista i to raspetoga može da dovede do silnih, teških, neobičnih, dubokih i izuzetnih teoloških rasprava koje su skolare vekovima zaokupljale.

Odnos između vere, razuma, akademske teologije, privatnog proučavanja Biblije, uloge Svetog Duha, evangelizma i adventističkog obrazovanja je prilično nerazumljiv većini hrišćana. Mnogi su zbunjeni zašto svoju decu treba da šalju kroz više adventističko obrazovanje kada već imaju Bibliju, spise Elen Vajt i Svetog Duha na raspolaganju. Zašto ne uštedeti hiljade dolara i možda održavati kurseve proučavanja Biblije putem pošte?

Ovo pitanje vraća nas na našu ilustraciju o mladom hrišćaninu koji pokušava da svedoči svom prijatelju sa koledža i o tome kakve su njegove odgovornosti kad je reč o obrazovanju, da bi mogao odgovoriti na prijateljeva pitanja. Ako je sve što Nebo očekuje od hrišćanina da se moli i navodi stihove, onda se čini razumnim da on ili ona ne treba da teže daljem obrazovanju ili samoobrazovanju (ne može svako da priušti autentično iskustvo na koledžu, ali može da uči iz spisa i izvora onih koji mogu). Možda dva navoda mogu da nas usmere u pravom pravcu, jedan Petrov, drugi K. S. Luisa.

„A budite svagda gotovi na odgovor svakome koji vas zapita za vaše nadanje.“ (1. Petrova 3,15)

„Da su na svetu svi ljudi hrišćani, možda ne bi bilo važno da li je ceo svet obrazovan. Međutim, kulturološki život postojaće izvan Crkve bilo da on postoji unutar Crkve ili ne. Dobra filozofija mora postojati, ako ni iz jednog drugog razloga, onda zato što treba odgovoriti na loše filozofije.“ (C. S. Lewis)

## TREĆI DEO: PRIMENA U ŽIVOTU

1. Kako su ljudi videli Isusa dok je hodao Zemljom? Pretražite sva četiri Jevanđelja i pronađite sva mesta na kojima je nazvan „Otkupiteljem“, i ništa nećete pronaći. Pokušajte da pronađete reč „Spasitelj“ u tim istim Jevanđeljima (tri puta se javlja– dva puta ju je izgovorio anđeo ili neko drugi pre nego što se rodio). Potražite reč „ravi“ ili „učitelj“ i brzo ćete shvatiti kako su ljudi videli Isusa. Naravno, On je bio više od učitelja, ali suština je da On nikada nije bio bez titule učitelja. Njegov spasonosni posao povezan je sa Njegovim radom poučavanja. Kako ta činjenica utiče na to kako širimo Jevanđelje i kakvu vrstu obrazovanja treba da steknemo?

2. Pročitajte Isusovu propoved na Gori ili Pavlovu poslanicu upućenu Rimljanima i zapazite da obe imaju i teorijsku i praktičnu stranu. Ako pogledate svoj život upravo sada, kojoj od ove dve strane razvoja treba posvetiti pažnju? Da li je potrebno da radite više ili da učite više? Ukoliko je drugo u pitanju, šta smatrate da još treba da naučite?

3. Pored toga što naše duše treba da budu spasene za Njegovo carstvo, imamo, takođe, mnoge ideje koje je potrebno obnoviti ili ispraviti. Šta mislite da li se koncept otkupljenja može primeniti na sve ideje u našem umu? Objasnite.  