---
title:  Po obličju Božjemu
date:   15/11/2020
---

`Pročitajte sledeće tekstove: 1. Mojsijeva 1,26.27 i 1. Mojsijeva 5,1.3. Šta možemo iz njih da naučimo o tome kako je Bog spočetka stvorio ljude i šta se dogodilo sa čovečanstvom nakon pada u greh?`

Izraz „Božje obličje“ vekovima je zaokupljao tumače Biblije. Kakav je to lik prema kom su prvi ljudi stvoreni? Na primer, da li to znači da se Bog pogledao u ogledalu i oblikovao svoje novo stvorenje tako da liči na Njega? Ili to znači da ljudi liče na Boga više nego ostali oblici života? Ili se to odnosi na duhovnu i intelektualnu sličnost i podudarnost između Stvoritelja i Njegovog ljudskog stvorenja? Sveto pismo nam ne daje nikakvo precizno objašnjenje tog izraza, premda su naučnici iz biblijskog teksta izveli mnoga tumačenja onoga što bi to moglo da znači. Međutim, možemo da vidimo da se, nakon pada u greh, taj lik promenio, zbog čega je Elen Vajt pisala da je cilj vaspitanja da se u čoveku obnovi lik njegovog Tvorca (Vaspitanje, str. 14-16 orig.).

`Kako vaspitanje i obrazovanje mogu da dostignu tako izuzetan cilj? `

Prvo, treba da imamo na umu da nas je Bog stvorio da bismo bili u određenom odnosu s Njim, nešto kao roditelji sa svojom decom. Stvorio nas je prema svom liku, kao što roditelji dobijaju decu nalik sebi (1. Mojsijeva 5,1), kako bi mogao da nas odgoji kao one koji pripadaju Njegovoj porodici. On može da komunicira i uspostavlja trajne veze s nama. Božji lik je, prema tome, nešto više od „mentalne slike“ koja osposobljava dva bića – jedno božansko i jedno ljudsko – da imaju susret umova. To je upravo ono što se dešava prilikom vaspitanja i obrazovanja, najpre u domu između roditelja i dece, a kasnije u školi kad učitelji preuzmu posao poučavanja. Očigledno je Bog osmislio taj proces vaspitanja i obrazovanja koji tako dobro poznajemo, kad nas je, izdvojivši nas od mnogih drugih oblika života, načinio po svom liku – On je to učinio da bi mogao da nas poučava i da bismo mi mogli da učimo od Njega, sve dok se Njegov lik (Njegov um) ne bude ogledao u nama.  

Priča o spasenju je priča o vaspitanju i obrazovanju od stvaranja do utelovljenja, i od utelovljenja do novog stvaranja. Bog je učitelj, a nebo je škola za sva vremena (videti Elen G. Vajt, Vaspitanje, str. 301 (orig.).

`Kakve implikacije ta misao ima po našu posvećenost hrišćanskom vaspitanju i obrazovanju kod kuće, u crkvi, školi, na univerzitetu i tokom čitavog života?`