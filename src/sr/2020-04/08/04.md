---
title:  Mojsije i proroci
date:   17/11/2020
---

`Pročitajte tekst 2. Timotiju 3,14-17. Čemu nas on uči u vezi sa ulogom Svetog pisma u hrišćanskom obrazovanju?`

Naziv za prvi deo Biblije – Tora – ponekad se prevodi i kao „Zakon“, delom i zato što u tim knjigama ima mnogo zakona. Ali Tora zapravo znači „učenje“ ili „nastava“. Takvo shvatanje se veoma razlikuje od onoga što mnogi smatraju da „zakon“ u Bibliji predstavlja – naime, pravila i propise koje moramo da sledimo da bismo ostali u Božjoj milosti. Ali nije tako. Zakon je trebalo da bude nastavni materijal koji se bavio pitanjem kako živeti uspešno i bezbedno, u zavetnom odnosu kakav je Bog zamislio još onda kad nas je stvorio.  

Sledeća dva dela jevrejske Biblije – „proroci“ – izveštavaju koliko je dobro Božji narod savladao taj nastavni materijal i živeo po njemu (rani proroci, ili istorijske knjige), ali i šta je trebalo da nauče iz tog nastavnog materijala (potonji proroci). Ostatak Starog zaveta (pod nazivom „spisi“ na jevrejskom) pun je primera uspešnih i manje uspešnih učitelja i učenika, uporedo s njihovim vaspitnim i obrazovnim iskustvima. Primeri obrazovnog uspeha u tim knjigama bile bi knjige o Jestiri, Ruti, Danilu i Jovu. Među neuspešnima bi se našli Jovovi prijatelji. Naravno, knjiga Psalama je pesmarica, ali čak i u njoj se nalaze najmanje tri poučna psalma: Psalam 1, Psalam 37 i Psalam 73.

Evanđelja obiluju materijalima namenjenim vaspitnim i obrazovnim ciljevima, a naročito Isusove parabole. Mnoge od Pavlovih poslanica počinju moćnom objavom evanđelja, ali se završavaju vaspitnim materijalom – praktičnim poukama o svakodnevnom životu hrišćana. Knjiga Otkrivenje je puna obrazovnog materijala. Na primer, čitava budućnost Hristove crkve otkrivena je u knjizi koju samo Jagnje Božje – Isus, vrhunski Učitelj – može da otvori (Otkrivenje 5,1-5).

Neki će možda reći da nije sav vaspitni i obrazovni materijal iz Mojsijevih knjiga primenjiv u naše vreme, i to je tačno. Tekst 5. Mojsijeva 17,14-20, uputstvo u vezi sa carevima, sadrži neke vrlo određene smernice u vezi sa izborom onoga ko će obavljati carsku dužnost. Danas, naravno, mi u svojoj crkvi ne postavljamo nikakve careve.

`Kako određujemo koja bi u naše vreme bila ispravna primena celokupnog tog poučnog materijala iz Svetog pisma?`