---
title:  Rad i duhovnost
date:   09/12/2020
---

„Ako u Duhu živimo, po Duhu i da hodimo“ (Galatima 5,25). Čovekov rad i duhovnost su neodvojivi. Hrišćanstvo nije odeća koja može da se obuče ili svuče kako neko menja raspoloženja ili prolazi kroz različite životne faze. Naprotiv, hrišćanstvo stvara novo biće koje se otkriva u svakoj dimenziji života, uključujući i posao.

`Pročitajte Galatima 5,22-26. Koji darovi koje Pavle nabraja opisuju vas i vaš rad?`

Jedan novozavetni rečnik opisuje „duhovnu“ osobu kao onu koja „donosi rodove Duha na sopstveni način“. Na osnovu toga, možemo zaključiti da ćemo mi, ljudska bića, kroz svoju povezanost sa Hristom, delovati kao vernici u svim aspektima svog života.

Jedan pacijent je ležao na samrti u bolnici na Floridi, dok je njegov najbliži prijatelj bdeo kraj njegove postelje. Medicinske sestre su ulazile i izlazile iz prostorije, vodeći računa o pacijentovim potrebama. Nastojeći da zapodene razgovor, pitao je sestre gde su se školovale. Mnoge od njih rekle su da su pohađale Florida Hospital koledž.

To je ostavilo veliki utisak na ovog čoveka. On je kasnije nekoliko puta posetio taj koledž da bi video kako izgleda. A zašto? Zato što mu se činilo, kao što je govorio ljudima, da su sestre koje su se tu školovale redovno posvećivale više brižnosti i pažnje njegovom umirućem prijatelju u odnosu na sestre koje su se školovale negde drugde. Dakle, on je uspeo da zapazi veliku razliku između njih i ostalih kad je reč o njihovom stavu prema njegovom prijatelju koji je umirao.

Zato se podrobno raspitao o tom koledžu i njegovoj misiji, i konačno je dao dar od 100.000 dolara za školovanje više medicinskih sestara, kao što su bile one koje je video na delu. Da, duhovnost je način života.

`Kako vi pokazujete svoju duhovnost obavljajući svakodnevne životne zadatke? Kakav utisak mislite da ostavljate (jer, u svakom slučaju, vi ostavljate izvestan utisak)?`