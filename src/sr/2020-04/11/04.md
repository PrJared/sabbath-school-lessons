---
title:  Rad i izvrsnost
date:   08/12/2020
---

`Bacite brz pogled na tekst 2. Mojsijeva 25,10 – 30,38. Koliko je pre­­cizan bio Bog kad je od Mojsija tražio da podigne šator za bogosluženje? Šta nam to govori o Božjem karakteru?`

Kad je Bog rekao Mojsiju da načini šator „za Njega“, ovaj je mogao da kaže: „Nema problema, Gospode! Ja podižem šatore još od kad sam pobegao iz Egipta pre 40 godina... Daj mi samo koji minut!“ Za svakog muškarca koji je živeo u polunomadskoj madijanskoj kulturi tog vremena, podizanje šatora bilo je jednostavna stvar. Mogao bi to da uradi vezanih očiju, automatski, dok bi mu misli lutale ka drugim, važnijim stvarima. Ono što Mojsije možda nije očekivao, bio je vrlo detaljan set nacrta (za inače vrlo jednostavnu arhitektonsku konstrukciju) zajedno sa dugom listom uputstava o svakom komadu nameštaja koji je trebalo da se nađe unutra, kao i o svešteničkoj odeći – skoro 150 detaljnih instrukcija. Da bi napravio običan sto, Mojsije je morao da sledi proceduru za sklapanje od sedam koraka (2. Mojsijeva 25,23-30).

Pažnja prema detaljima koju je Bog pokazao prilikom podizanja svog šatora (kao i kasnije prilikom davanja uputstava za žrtvene rituale), otkriva preovlađujući duh izvrsnosti, želju da se načini ništa manje od remek-dela. Materijali su bili najboljeg kvaliteta, nacrt besprekoran, izrada je morala da bude izvanredna – poruka je bila jasna: „Kod Boga, traljav posao ne prolazi!“

Međutim, iako je izgledalo da su merila visoka, Bog lično je bio taj koji je obezbedio ne samo podsticaj već i ljudske resurse da bi se ona dostigla. U tekstu 2. Mojsijeva 31,1-6; 35,30 - 36,1 čitamo da je sam Bog dao tim ljudima potrebne veštine. Ti ljudi su bili „puni Duha Svetoga“, što im je davalo sposobnost i poznavanje svake veštine, tako da se izrada šatora i nameštaja u njemu odvijala kao što je „zapovjedio Gospod“ (2. Mojsijeva 36,1). Štaviše, ista dvojica glavnih izvođača radova bila su obdarena i sposobnošću „da mogu učiti druge“ (2. Mojsijeva 35,34), da bi se njihovo znanje i veštine sačuvali unutar izraelske zajednice. Mada su ta dvojica pojedinaca izdvojena u priči kao vođe koje je Bog odabrao, i drugi ljudi su primili slične darove i pridružili se poslu (2. Mojsijeva 36,2).

Prema tome, s obzirom na svoju palu prirodu, grešni ljudi nemaju valjan izgovor da se prema bilo kom zadatku odnose sa ičim manjim od krajnje posvećenosti. Bog očekuje od nas da uvek radimo najbolje što možemo, ispravno koristeći svoje talente, veštine, vreme i obrazovanje za velika dela.