---
title:  Mnoge strane rada  
date:   06/12/2020
---

„Doznah da nema ništa bolje za njih nego da se vesele i čine dobro za života svoga. I kad svaki čovjek jede i pije i uživa dobra od svakoga truda svojega, to je dar Božiji“ (Propovednik 3,12.13).

„Rad“ je jednostavna reč bez ikakvih suvišnih ukrasa. Sastoji se od jednog sloga, a ipak ima mnoga moguća značenja. Mi radimo iz nužde, da bismo izneli hranu na sto, da bismo platili račune i uštedeli nešto za teška vremena. Gubitak posla je često gori od mirenja sa teškom situacijom na poslu.

Posao može dati osobi osećaj vrednosti. Posao je uobičajen odgovor na pitanje: „Čime se bavite?“, ili čak „Šta ste vi (po zanimanju)?“ Većina penzionera nastavljaju povremeno da rade dokle god su u mogućnosti, bilo da su za to plaćeni ili volontiraju. Posao nam daje razlog da ujutru ustanemo. Dajte tinejdžeru posao, i imaćete jednog kandidata manje za delikvenciju.

`Pročitajte tekst 1. Mojsijeva 3,19. Kakav je ovde kontekst i šta nam to govori o još jednoj strani rada, bar za neke?`

Posao koji je čoveku dat pre Pada, odjednom se menja. To nas upućuje na još jednu stranu rada. Za neke, rad znači samo mukotrpan svakodnevni napor, koji će se završiti smrću. Oni obavljaju posao koji preziru, nadajući se samo da će otići u penziju pre nego što izgube zdravlje. U slučaju drugih, rad potpuno preuzima njihov život, i tako postaje središte celokupnog njihovog bitisanja i osnovni izvor ličnog identiteta. Van svog posla, ti ljudi se osećaju potišteno i dezorjentisano, nesigurni su šta treba da rade i gde da se okrenu. Po penzionisanju, propadaju fizički i fiziološki, i često prerano umiru.

Međutim, hrišćani treba da nauče kako da rade na Božji način. Rad je nešto više od ekonomske nužnosti. Čovek je više od zaposlenika. Ispravno shvaćeno, nečije životno delo je široki pristup službi, izraz nečijeg odnosa prema Gospodu. Deo zadatka onoga koji poučava je da pomogne učenicima da pronađu posao na kom će se njihove veštine i Bogom dana interesovanja ukrstiti sa potrebama ovog sveta.

`Šta vi radite? U smislu – šta radite sa svojim životom i kako možete, radeći to, bolje da proslavite Gospoda?`