---
title:  Hrišćanin i rad
date:   05/12/2020
---

### Tekstovi za proučavanje u toku sedmice:
1 Mojsijeva 3,19; 5. Mojsijeva 16,15; 2. Mojsijeva 25,10-30,38; Galatima 5,22-26; Propovednik 9,10; 1. Korinćanima 10,31.

> <p>Tekst za pamćenje</p>
>„Zato, braćo moja ljubazna, budite tvr­­­­di, ne dajte se pomaknuti, i napredujte jednako u djelu Gospodnjemu znajući da trud vaš nije uzalud pred Gospodom“ (1. Korinćanima 15,58).

Rad je Božja zamisao. U idealnom svetu pre greha, Bog je Adamu i Evi dao zadatak da se brinu o vrtu (1. Mojsijeva 2,15). Kao i njihov Stvoritelj, prema čijem liku su načinjeni, trebalo je da budu uključeni u kreativan rad i službu iz ljubavi. Dakle, čak i u neiskvarenom svetu, svetu bez greha, smrti i patnje, trebalo je da ljudi rade.  

A u ovom „vremenu između“ (posle idealnog sveta i pre onog obećanog), pozvani smo da na rad gledamo kao na jedan od Božjih blagoslova. Među Jevrejima, svako dete je bilo naučeno nekom zanatu. Govorilo se čak da otac koji ne nauči svog sina nekom zanatu, zapravo odgaja kriminalca. U skladu s tim, Isus, Božji Sin, proveo je mnoge godine vršeći Očevu volju i radeći pošteno kao vešti zanatlija, pri čemu je verovatno snabdevao ljude iz Nazareta potrebnim nameštajem i oruđem za poljoprivredu (Marko 6,3). To je, takođe, bio sastavni deo Njegove obuke i pripreme za službu koja Ga je čekala. Apostol Pavle je isto tako obavljao Gospodnje delo kad je, zajedno sa Akilom i Priskilom, godinu i po dana pravio šatore, kao i kad je subotom vodio rasprave u sinagogi (Dela 18,1-4; 2. Solunjanima 3,8-12). Ove sedmice razmotrićemo celokupno pitanje rada i njegove uloge u hrišćanskom vaspitanju i obrazovanju.  