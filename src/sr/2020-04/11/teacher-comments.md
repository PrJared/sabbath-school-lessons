---
title:  Pouka za učitelje
date:   11/12/2020
---

## PRVI DEO: OPŠTI PREGLED

Rad je jedna od tri velike prakse iz vremena pre pada koje su prenete u naše trenutne prilike posle pada (1. Mojsijeva 2,15). Druge dve su svetkovanje Subote (1. Mojsijeva 2,2.3) i brak (1. Mojsijeva 2,21-24); tako da rad, ili svrsishodna zaokupljenost zadacima, potiče direktno iz bezgrešnog raja. Sve tri prakse, ako se izvršavaju pod Božjim vođstvom, mali su predukusi prošlog Edema i budućeg Edema. Međutim, kao i sve na ovom svetu, rad može da ima svoje grešne i loše strane, koje svi možemo prepoznati. Radosna vest je da Bog obavlja delo obnovljenja i da je potpuno spreman da pretvori ono čime smo okupirani u platformu za hrišćanski rast i svedočenje.

Mi ćemo većinu svog života kao odrasli provesti radeći; prema tome, ukoliko nismo u mogućnosti da svoju posvećenost Hristu na neki način spojimo sa svojim pozivom, provešćemo veliki deo svog života ne koristeći prednost života u kome je Bog u središtu. Možemo biti zahvalni što se savet da „hodamo u Duhu“ može pretvoriti u obećanje koje kaže da, bilo da smo u kancelariji, na gradilištu ili farmi, Hristos može biti u našem srcu i uz nas sve vreme (videti: Galatima 5,25).

Još je veće ohrabrenje saznanje da svaki posao koji obavljamo, ne samo isključivo verski posao, može biti nadahnut Duhom. Bog je rekao Mojsiju da je Veseleila ispunio „Duhom Božjim“ da vešto radi sa metalom, drvetom, kamenom i materijalom da bi napravio Šator od sastanka (2. Mojsijeva 35,31-35). Ako Bog može Veseleilov rad da blagosilja Duhom, može da blagoslovi i naš.

## DRUGI DEO: KOMENTAR

### Pismo

Lako nam na um mogu doći određene ideje koje se čine da su biblijske, ali nisu. Raj iz prošlosti i budućnosti služi kao primer. Da je nama ostavljeno da izgradimo Edem ili novu Zemlju, naš prvi pokušaj možda bi bio da ga načinimo mestom blaženog zadovoljstva i lenstvovanja. Za neke, mesto stalnog obožavanja Boga bio bi jedini raj. Mnogi ne bi prirodno uključili „rad“ u prvi ili poslednji dom Božje dece. Ali evo šta čitamo:

„I uzevši Gospod Bog čovjeka namjesti ga u vrtu edemskom, da ga radi i da ga čuva.“ (1. Mojsijeva 2,15) Isaija prikazuje novo nebo i novu Zemlju kao mesto na kome će naše veštine u baštovanstvu ponovo biti potrebne: „I sadiće vinograde i ješće rod njihov.“ (Isaija 65,21) „Rad“ u današnjem svetu često služi kao odvraćanje u najboljem i prepreka u najgorem slučaju  kad je reč o odnosima koje negujemo, uključujući i naš odnos sa Bogom. Kako onda „rad“ može biti deo ideala?

Jednostavno rečeno, zar ne bi „obrađivanje“ vrta bilo odvraćanje od bogosluženja i vremena provedenog sa Bogom? To pitanje je slično sledećem: „Ukoliko je Bog sve što je Adamu potrebno, zašto je stvorio Evu? Zar nije Bog dovoljan?“ Ispostavlja se da Bog Stvoritelj tačno zna šta je idealno za Njegova dela stvaranja. Bog je našim prvim roditeljima dao nekoliko stvari da zaokupe njihovu pažnju i vreme – životinje, izuzetnu prirodnu lepotu, odgovornost da „napune“ zemlju (1. Mojsijeva 1,28), da „budu gospodari“ nad delima stvaranja (1. Mojsijeva 1,28), i konačno „da rade i čuvaju“ Edemski vrt (1. Mojsijeva 2,15). Ovi nevini i sveti napori  Božje su namere i On ih očigledno ne bi nama dao da ugrožavaju našu bliskost sa Njim ili jednih sa drugima. Mi možemo imati osećanje „zajedništva“ sa Bogom čak i ako radimo druge aktivnosti, na isti način kao kada uživamo u vremenu provedenom sa onima koje volimo zajedno obavljajući određene aktivnosti.

Današnje „radno“ mesto očigledno nije sveta sredina poput bezgrešnog raja koji je Bog prvobitno stvorio. Ali to ne znači da osećaj „zajedništva“ i dalje nije realan cilj koji treba da iskusimo. Možda jednostavno svedočanstvo „hoda sa Bogom“ (videti: 1. Mojsijeva 5,22; 1. Mojsijeva 6,9; 1. Mojsijeva 48,15), o čemu svedoči Pismo, prikazuje stalnu zajednicu koju možemo imati sa Gospodom, čak i dok radimo.

### Pismo

Razmišljajmo o ovom ključnom tekstu: „I pozva Mojsije Veseleila i Elijava i sve ljude vješte, kojima Gospod dade mudrost u srce, koje god podiže srce njihovo da dođu da rade taj posao.“ (2. Mojsijeva 36,2) Zapazite glagole upotrebljene u poslednjem delu stiha: podiže, dođu, rade. Pogledajmo prvo ovaj jevrejski izraz „podići/pokrenuti srce“ (nasa’+lev) i dozvolimo da nam saopšti prirodu posla koji su obavljali. Reč za „pokrenuti“ je česta reč koja se u Starom zavetu javlja 650 puta i u osnovi znači „podići ili nositi“. Međutim, kada se stavi uz reč „srce“ postaje idiomatski izraz koji označava ili neku dobru ili neku lošu stvar. Stihovi u kojima označava „dobru stvar“ su sledeći (oni koji označavaju „lošu stvar“ navedeni su na kraju):

„I vratiše se, svaki kojega podiže srce njegovo i koga god duh pokrete dragovoljno, i donesoše prilog Gospodu za građenje Šatora od sastanka i za svu službu u njemu i za haljine svete.“ (2. Mojsijeva 35,21)

„I sve žene vješte predoše svojim rukama, i donosiše što napredovaše za porfiru, skerlet, crvac i tanko platno. I sve žene koje podiže srce njihovo i bijahu vješte, predoše kostrijet.“ (2. Mojsijeva 35,25.26)

Dodajte ovome i tekst o Veselelilu. Sve su to pozitivni primeri u Starom zavetu kada se „srce podiže“. Druge verzije spajaju „podiže“ sa pojmovima „dobrovoljan, spreman, dirnut“. Zapazite šta ovi stihovi imaju zajedničko: svi se odnose na Svetilište, svi obuhvataju mudrost i veštinu, i svi uključuju spremnost bez prinude. Ovi činioci nas upućuju na to da naša radost može rasti koji god posao da obavljamo. Prvo, sticanje veština i napredovanje kojom god profesijom da se bavimo pretvara rad u naš lični blagoslov jer naše veštine i „mudrost“ rastu. Drugo, obavljanje posla da bismo ugodili Gospodu, kao žene koje su prele kostret za Božji Šator od sastanka, odvraća nas od toga da svoj posao shvatamo kao borbu i umesto toga nas podseća da je posao koji vršimo (i način na koji ga obavljamo) naš dar Gospodu. „I sve što god činite, od srca činite kao Gospodu, a ne kao ljudima.“ (Kološanima 3,23) Treće, u svetlosti prva dva činioca, naše poslove ne treba da doživljavamo kao zamke koje pokušavamo da izbegnemo, već kao nešto što sa žarom možemo da činimo iz srca – srca koje se podiže. Prema tome, kada radimo, 1) treba da radimo Bogu na slavu i čast, 2) treba da vežbamo i unapređujemo veštine koje nam je On dao, 3) sav posao treba da obavljamo sa voljnim duhom i žarkim srcem.

Osvrnimo se ponovo na taj poslednji deo našeg ključnog teksta „koje god podiže srce njihovo da dođu da rade taj posao“. Druga reč vredna pomena je reč „dođu“. Ova reč, qarav, znači „približiti se“ i koristi se u smislu prilaska oltaru da bi se prinela žrtva (3. Mojsijeva 9,8). Takođe, ima isti koren sa rečju žrtva: na primer, jagnje na žrtvu (3. Mojsijeva 3,7). Ali šta Veseleilo i žene prinose? Oni prinose svoj rad, svoje vreme, svoje veštine. U osnovi, oni sami su žrtva. Zar to ne podseća na tekst Rimljanima 12,1? „Molim vas, dakle, braćo, milosti Božije radi, da date tjelesa svoja u žrtvu živu, svetu, ugodnu Bogu; to da bude vaše duhovno bogomoljstvo.“ (Rimljanima 12,1) Ova slika povezuje naš rad, nas same i naše bogosluženje u jedno duboko jedinstvo.

Uzgred, u Septuaginti (grčkom prevodu Starog zaveta) jevrejska reč qarav (pristupiti) prevedena je kao prosporeuomai. Zanimljivo je da se ova reč javlja samo jednom u Novom zavetu i odnosi se na dva čoveka koja pristupaju Isusu (Marko 10,35). Nažalost, oni Mu ne pristupaju da bi Ga obožavali ili da bi Mu služili, već da bi služili sebi. To su Jakov i Jovan, i oni prilaze Isusu da zatraže najpočasnije položaje (Marko 10,37). Prema tome, sa ovim stihom, zaključujemo svoja razmišljanja osvrnuvši se na „rđavu“ upotrebu  izraza „podiže se srce“. Kao što možemo da pretpostavimo, srce koje se podigne može biti oholo i sebično (2. O carevima 14,10). Jakov i Jovan pristupaju Bogu ne da bi Mu se poklonili, već da se njima klanjaju; ne da služe, nego da im se služi. U ovom naročitom primeru, Jakov i Jovan su antiteza žena koje predu kostret.

## TREĆI DEO: PRIMENA U ŽIVOTU

### Razmislite i razgovarajte o sledećem:

1. Šta bi se dogodilo ukoliko bismo reč rad izostavili iz svog govora i umesto nje upotrebili reči služba Bogu svaki put kada govorimo o svojim poslovima? Kako bi se naš stav promenio?

2. Postići izvrsnost (mudrost/veštinu), spremno služiti, imati Boga stalno na umu dok obavljamo svoje svakodnevne poslove jeste zajednički plemenit cilj. Šta možemo da učinimo da neke od ovih ideala pretvorimo u opipljivu realnost u kojoj posao postaje unapređeno iskustvo?

3. Da li ste ikada uživali u određenom zadatku koga su svi ostali doživeli kao posao dok je za vas predstavljao zadovoljstvo koje obavljate bez napora? Kako je to moguće?

4. Kako adventističko obrazovanje podstiče biblijsko gledište o pozivu koje se suproti sekularnim idejama o karijeri koja je isključivo vođena finansijskim podsticajima?

5. Da li se isto radujete novom nebu i novoj Zemlji znajući da će „rad“ biti deo našeg večnog života? Zašto da ili zašto ne?

6. Kako saznanje da će „rad“ veoma dugo biti deo naše budućnosti dodaje značaj činjenici da će Subota takođe biti stalno prisutna u našem večnom životu (Isaija 66,23)  