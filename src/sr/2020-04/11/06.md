---
title:  Rad i pristavska služba
date:   10/12/2020
---

„Sve što ti dođe na ruku da činiš, čini po mogućnosti svojoj“ (Propovednik 9,10). Najmudriji među ljudima primenjuje ove savete u vezi sa pristavskom službom na svaki aspekt života.

Kada treba da nešto kažu o pristavskoj službi, mnogi odmah pomisle na hrišćansku finansijsku odgovornost. Mada je novac neosporno važan aspekt pristavske službe, ograničiti je isključivo na njega bilo bi preusko shvatanje. U okviru organizacione teorije, upraviteljstvo se odnosi na odgovornost uprave da razvija i pravilno koristi sve raspoložive resurse.  

Kada je reč o crkvi, koji su to resursi kojima nas je Bog blagoslovio? Petar jasno tvrdi da svaka osoba poseduje darove od Stvoritelja, a on tako obdarene hrišćane označava kao „sveštenstvo sveto“ (1. Petrova 2,5), i smatra ih odgovorinim pred Bogom za način na koji upravljaju svim Božjim darovima: novcem, vremenom, energijom, talentima i drugo.

`Pročitajte tekstove Propovednik 9,10 i 1. Korinćanima 10,31. Koju poruku nalazimo u tim stihovima o tome kako bi trebalo da radimo i kako da učimo ljude da rade?`

Jedna od uobičajenih zamki današnjice je sklonost da se različiti aspekti života razgraniče. Tako neko ima poslovni život, porodični život, duhovni život, pa čak i zabavni život. Sklonost da se te oblasti života odvoje tako da među njima ima vrlo malo ili nimalo preplitanja, u nekim slučajevima može biti poželjna. Na primer, nije dobro doneti kući svoj posao, tako da se on upliće u porodične odgovornosti. Niti bi trebalo da želja za zabavom skraćuje vreme koje provodimo sa Bogom.

Međutim, takva ograničenja ne bi trebalo primeniti na ulogu koju duhovnost mora da igra u celokupnom našem življenju. Hrišćaninov posao izrasta iz zajedništva i saradnje sa Bogom. Rad je jedan od načina na koji možemo praktikovati Božje prisustvo. Ograditi naš verski život, ograničiti Boga na jedan dan ili čas, ili čak na samo jedno područje života, znači odbaciti Božje prisustvo u svim ostalim područjima.  

`Postavljaju se dva pitanja: Prvo, zapitajte se da li zaista ograđujete svoj duhovni život. Drugo, ako to činite, kako možete naučiti da prepustite duhovnosti da vlada nad svim što radite?`