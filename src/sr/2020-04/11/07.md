---
title:  Za dalje proučavanje
date:   11/12/2020
---

Pročitajte sledeće tekstove: 1. Mojsijeva 3; Propovednik 2,18-23; Efescima 6,5-8; U knjizi Stvaranje, patrijarsi i proroci od Elen Vajt, pročitajte poglavlje pod naslovom „Kušanje i pad“, str. 52-62 (orig.)

Rad – blagoslov ili prokletstvo? Može izgledati da je on postao deo prokletstva zbog greha (1. Mojsijeva 3,17). Međutim, pažljivije čitanje otkriva da je u stvari zemlja bila prokleta a ne rad. Elen Vajt tvrdi da je Bog to odredio kao blagoslov: „Život ispunjen teškim radom i brigama, koji je postao čovekova sudbina, bio mu je određen iz ljubavi. Bila je to disciplinska mera koja je postala neophodna zbog greha, da bi se suzbilo popuštanje prohtevima i strastima, da bi se razvila navika vladanja sobom. Bio je to deo Božjeg velikog plana po kome je trebalo da se čovek vrati iz ponora propasti i pokvarenosti, u koji je upao zbog greha.“ – Stvaranje, patrijarsi i proroci, str. 60 (orig.) Da li smo ga mi možda pretvorili u prokletstvo kroz monotoniju, prekomerni rad ili precenjivanje njegove uloge u našem životu? Kakva god da je naša situacija, moramo naučiti da na rad gledamo iz prave perspektive. A hrišćansko obrazovanje mora doprineti tome da se ljudi nauče da shvate vrednost rada, a da ga u isto vreme ne pretvore u idola.   

**Za razgovor:**

`1.	Pročitajte tekst Propovednik 2,18-24. Kako Solomon može da proceni rad istovremeno kao blagoslov i kao prokletstvo, i to u istom odeljku Biblije? Koje nagoveštaje nalazimo u samom tekstu o tome kako naš pristup radu može napraviti tu razliku?`

`2.	Upravo kroz rad mi se staramo za (prehranjujemo) svoju porodicu. Kako možemo pozitivan stav prema radu preneti na svoju porodicu?`

`3.	Granica između savesnog obavljanja posla i radoholizma ponekad je teško uočljiva. Kako da je ne prekoračimo? Videti tekst Propovednik 2,23.`

`4.	Pavle je vrlo jasno izjavio: „Jer kad bijasmo u vas, ovo vam zapovijedasmo da ako ko neće da radi da i ne jede“ (2. Solunjanima 3,10). To, naravno, ima mnogo smisla. Međutim, u kojim slučajevima to ne bi moglo da se primeni? Odnosno, zašto moramo voditi računa da to ne pretvorimo u gvozdeno pravilo koje se nikad ne sme prekršiti?`