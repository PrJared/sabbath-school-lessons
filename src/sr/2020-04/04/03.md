---
title:  Lajbnicovo pitanje
date:   19/10/2020
---

Pre mnogo godina, nemački pisac i mislilac po imenu Gotfrid Vilhelm Lajbnic postavio je verovatno najosnovnije moguće pitanje: „Zašto postoji nešto umesto da ne postoji ništa?“

`Kako sledeći tekstovi odgovaraju na Lajbnicovo pitanje: 1. Mojsijeva 1,1; Jovan 1,1-4; 2. Mojsijeva 20,8-11; Otkrivenje 14,6.7; Jov 12,7-10.`

Fascinantno je kako se u Bibliji Božje postojanje jednostavno podrazumeva. Tekst 1. Mojsijeva 1,1 ne počinje sa gomilom logičkih argumenata (mada mnogi postoje) u prilog Božjem postojanju. Tu se Njegovo postojanje prosto podrazumeva (videti takođe 2. Mojsijeva 3,13.14), i od tog polazišta, Bog kao Stvoritelj i sva istina otkrivaju se na stranicama Biblije.

Učenje o stvaranju takođe predstavlja osnov svakog hrišćanskog obrazovanja. Sve u šta mi verujemo kao hrišćani – baš sve – počiva na učenju o šestodnevnom stvaranju. Biblija ne otpočinje izjavom o pomirenju, zakonu, krstu, vaskrsenju, niti o Drugom dolasku.

Ne, ona počinje izjavom o Bogu kao Stvoritelju, jer nijedno od tih drugih učenja ne bi imalo nikakvog smisla nezavisno od realnosti o Bogu kao Stvoritelju.

Dakle, da ponovimo – u okviru biblijskog pogleda na svet moramo naglašavati važnost učenja o stvaranju. Stavljanje naglaska na to učenje postaje veoma važno, jer se ono danas suočava sa direktnim napadom u ime nauke. Učenje o evoluciji – o milijardama godina postepenog razvoja života na osnovu same slučajnosti – skoro je sasvim uništilo poverenje u Bibliju kod nebrojenih miliona ljudi. Teško je zamisliti neko učenje koje bi bilo u većoj suprotnosti sa Biblijom i hrišćanskom verom uopšte nego što je to teorija evolucije. Zato je ideja da se evolucija može nekako dovesti u sklad sa biblijskim učenjem o stvaranju čak i gora od ateističkog shvatanja evolucije. To se ne može učiniti, bar ne bez izrugivanja Bibliji i hrišćanskoj veri u celini.

`Bog nas poziva da sedminu svog života, svake sedmice, provedemo u sećanju na šestodnev stvaranja, a to je nešto što On inače ne traži kad je u pitanju bilo koje drugo učenje. Šta bi to trebalo da nam kaže o važnosti koju to učenje ima za hrišćanski pogled na svet?`