---
title:  Obožavanje Spasitelja
date:   21/10/2020
---

Koliko god da je učenje o stvaranju ključno za našu veru, ono ipak ne stoji samo za sebe, pogotovo u Novom zavetu. Ono često dolazi udruženo, čak i neraskidivo povezano sa učenjem o spasenju. A razlog tome je što, iskreno govoreći, u palom svetu greha i smrti, stvaranje samo po sebi nije dovoljno. Živimo, borimo se, patimo (svi mi) – i šta onda? Umiremo i na kraju se ne razlikujemo mnogo od životinjskih leševa ostavljenih pored puta.

Čega ima velikog u tome?

Ipak, imamo i učenje o spasenju koje je takođe ključno za naš pogled na svet – a to znači da u središtu svega u šta verujemo imamo Isusa Hrista, i to raspetog i vaskrslog.

`Pročitajte tekst Jovan 1,1-14. Šta nam on govori o tome ko je bio Isus i šta je On učinio za nas?`

Pogledajmo takođe i poruku prvog anđela: „I vidjeh drugoga anđela gdje leti posred neba, koji imaše vječno Jevanđelje da objavi onima koji žive na zemlji, i svakome plemenu i jeziku i koljenu i narodu. I govoraše velikijem glasom: Bojte se Boga, i podajte Mu slavu, jer dođe čas suda Njegova; i poklonite se Onome koji je stvorio nebo i Zemlju i more i izvore vodene“ (Otkrivenje 14,6.7). Zapazite da je „večno evanđelje“ direktno povezano sa Bogom kao Stvoriteljem. A kad shvatimo da je Bog koji nas je stvorio isti Onaj koji je, u ljudskom telu, preuzeo na sebe kaznu za naš greh – nije čudo što smo pozvani da Ga obožavamo. Kako bismo drugačije uopšte i mogli da odreagujemo kad shvatimo kakav je Bog zaista?

Iz tog razloga, Hristos, i to raspeti, mora ostati polazište i srž svega što učimo. Štaviše, to učenje mora da obuhvati i Hristov drugi dolazak, jer nam Njegov prvi dolazak, bez drugog, ne bi mnogo vredeo, zar ne? Mogli bismo slobodno da tvrdimo, na osnovu Pisma, da su Hristov prvi i drugi dolazak delovi jedne iste celine – plana spasenja.

`Bavite se detaljnije mišlju iznetom u 1. poglavlju Evanđelja po Jovanu – da je Bog koji je stvorio sve „što je postalo“ (Jovan 1,3), zapravo isti Onaj koji je umro na krstu radi nas. Zašto bi, dakle, bogosluženje trebalo da bude naša nezadrživa prirodna reakcija na sve što nam je otkriveno?`