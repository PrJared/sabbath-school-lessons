---
title:  Oči Gospodnje
date:   18/10/2020
---

Jedan profesor sa Oksforda svojevremeno je teoretisao da ni mi, ni ovaj svet, niti bilo šta oko nas – ne postojimo zaista. Mi smo, navodno, samo digitalna stvorenja načinjena od strane izvesne rase vanzemaljaca koji imaju supermoćne kompjutere.

Premda je to zanimljiva teorija, ona ne pruža odgovor na ključno pitanje: Kakva je priroda realnosti?

Postoje dva moguća, veoma uopštena odgovora, mada je samo jedan racionalan. Prvi je da vasiona – i sve što je u njoj, uključujući i nas – jednostavno postoji. Ništa je nije stvorilo ni oblikovalo. Ona je jednostavno tu. To je prosto gola činjenica. Nema Boga, nema bogova, nema ničeg božanskog. Realnost je čisto materijalna, čisto prirodna. Kao što je neko rekao još pre 2.500 godina (to nije nova ideja), postoje samo „atomi i praznina“.

Drugo viđenje podrazumeva da je neko božansko biće (ili bića) stvorilo vasionu. To zaista zvuči logičnije, racionalnije i razumnije od ideje da vasiona jednostavno postoji bez ikakvog objašnjenja za to. Ovo viđenje obuhvata i prirodni svet, svet „atoma i praznine“, ali nije ograničeno na njega. Ono upućuje na realnost koja je šira, dublja i složenija od ateističko-materijalističkog odgovora koji se danas tako često čuje.

`Šta sledeći tekstovi imaju da kažu o idejama koje smo pomenuli u današnjoj pouci: Psalmi 53,1; Priče Solomunove 15;3; Jovan 3,16; Isaija 45,21; Luka 1,26-35?`

Srž svakog hrišćanskog poučavanja je ne samo realnost Božjeg postojanja, već i istina o tome kakav je On Bog – lični Bog koji nas voli i komunicira s nama. On je Bog čuda koji, premda koristi prirodne zakone, nije njima ograničen i može da ih prevaziđe kada to hoće (kao u slučaju devičanskog začeća Isusa Hrista). Iznošenje takvog gledišta je naročito važno u naše vreme, jer toliki deo intelektualnog sveta, tvrdeći (pogrešno) da nauka to podržava, otvoreno i nekritički zastupa ateistički i naturalistički pogled na svet.  

`Razmislite o tome kako je uzak i ograničen ateistički pogled na svet u poređenju sa biblijskim pogledom, koji (kao što je prethodno pomenuto) obuhvata prirodni svet, ali nije njime ograničen. Zašto je, naposletku, biblijski pogled na svet, teistički pogled na svet, jednostavno logičniji i racionalniji u odnosu na ateistički?`