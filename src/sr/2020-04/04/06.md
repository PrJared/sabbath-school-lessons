---
title:  Božji zakon
date:   22/10/2020
---

U Francuskoj, pre dosta godina, narod je raspravljao o pitanju smrtne kazne – da li je treba ukinuti ili ne? Oni koji su se zalagali za njeno ukidanje pozvali su poznatog francuskog pisca i filozofa, Mišela Fukoa, zamolivši ga da napiše članak u njihovu korist. Međutim, ono za šta se on u tom članku založio nije bilo samo ukidanje smrtne kazne, već i svih kazneno popravnih ustanova, i puštanje na slobodu svih zatvorenika.   

Zašto? Zato što su, za Mišela Fukoa, svi moralni standardi samo ljudske konstrukcije, ideje koje sprovode ljudi na vlasti da bi kontrolisali mase. Zbog toga, po njemu, ti moralni propisi nemaju nikakav stvarni legitimitet.

Koliko god da je ekstreman njegov stav, ono što ovde vidimo je logična posledica problema koji zapravo i nije tako nov. Mojsije se bavio tim problemom u drevnom Izraelu pre više hiljada godina. „Ne činite kako mi sada ovdje činimo, što je kome drago“ (5. Mojsijeva 12,8; videti takođe Sudije 17,6; Priče Solomunove 12,15).

Međutim, ako ne treba da radimo ono što je ispravno samo u našim očima – to jest, ako mi sami nismo dovoljno pravedni, sveti i objektivni da bismo znali šta je moralno ispravno – kako onda da znamo šta treba da radimo? Odgovor glasi, naravno, da nam je Gospod koji nas je stvorio dao i moralni kodeks po kom treba da živimo. Možda naše oči ne mogu da razluče šta je ispravno, ali Gospod to svakako može.  

`Čemu nas sledeći tekstovi uče u vezi sa moralnim ponašanjem: 5. Mojsijeva 6,5; Marko 12,29-31; Otkrivenje 14,12?`

Ako hoćemo da spasenje bude u fokusu našeg hrišćanskog pogleda na svet, onda (kao što smo videli prošle sedmice), to mora biti i Božji zakon, Deset zapovesti. Uostalom, od čega smo spaseni ako ne od greha, što je, u stvari, prekršaj zakona (Rimljanima 3,20)? Evanđelje zapravo nema smisla odvojeno od Božjeg zakona, i po tome jedino znamo da je zakon i dalje obavezujući za nas, premda ne može da nas spase. (Zato nam je potrebno evanđelje.)

Prema tome, celokupno vaspitanje i obrazovanje adventista sedmog dana mora naglašavati ono što je Elen Vajt nazvala „trajnošću zakona“ (videti Velika borba, str. 63 (orig.), što obuhvata i Subotu. Ako vaspitanje treba da doprinese tome da se Božji lik, koliko god je to moguće, obnovi u nama u ovom životu, onda se, čak i na najosnovnijem nivou, Božji zakon mora držati – u svetlu Hristovog primera, kao moralni kodeks koji nam pokazuje šta je zaista ispravno u Božjim očima.  