---
title:  Biblijski pogled na svet
date:   20/10/2020
---

Kao što smo već naveli u uvodnom delu, niko od nas ne sagledava svet iz neke neutralne pozicije. Na primer, ateista posmatra dugu na nebu i ne vidi ništa sem jednog prirodnog fenomena. Ona za njega nema nikakav značaj izuzev onoga koji su ljudi odlučili da joj daju. Za razliku od toga, neko ko je posmatra sa biblijskog stanovišta, vidi ne samo prirodni fenomen – prelamanje svetlosti kroz vodene kapi, već i potvrdu Božjeg obećanja da neće ponovo uništiti svet vodom (1. Mojsijeva 9,13-16). „Koliko je Bog bio sažaljiv i saosećajan prema svojim palim stvorenjima kada je odlučio da stavi prekrasnu dugu u oblake kao znak svog zaveta s ljudima!... Božja namera bila je da deci kasnijih naraštaja, kad budu pitala za značenje tog veličanstvenog luka koji premošćuje nebesa, njihovi roditelji mogu da ponove priču o Potopu i da im kažu da je Svevišnji zategao luk i stavio ga u oblake kao potvrdu obećanja da voda više nikad neće preplaviti Zemlju.“ – Elen G. Vajt, Stvaranje, patrijarsi i proroci, str. 106 (orig.)

Za adventiste sedmog dana Biblija ostaje osnovni tekst na kom se zasniva naša vera. Ona zastupa pogled na svet, „filter“, na osnovu kog treba da posmatramo i razumemo svet, koji inače može biti veoma obeshrabrujuće i komplikovano mesto. Sveto pismo stvara obrazac koji nam pomaže da bolje razumemo realnost u kojoj se nalazimo i čiji smo deo, a koja nas često zbunjuje.

`Koje nam istine, sadržane u sledećim tekstovima, mogu pomoći da bolje razumemo stvarnost u kojoj živimo: Efescima 6,12; Marko 13,7; Rimljanima 5,8; Rimljanima 8,28; Propovednik 9,5; Otkrivenje 20,5.6?`

Kao adventisti sedmog dana moramo se čvrsto držati učenja Biblije, jer je to Božja istina otkrivena ljudima, koja nam objašnjava mnogo toga u vezi sa ovim svetom, što inače ne bismo znali niti razumeli. Prema tome, celokupno hrišćansko obrazovanje mora biti zasnovano i utemeljeno na Božjoj Reči, a svako učenje u suprotnosti s njom mora se odbaciti.

`Koja učenja Biblije protivreče drugim verovanjima kojih se ljudi drže? Čemu bi ta razlika trebalo da nas nauči u vezi s tim koliko je važno da se verno držimo Božje Reči?`