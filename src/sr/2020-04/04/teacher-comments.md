---
title:  Pouka za učitelje
date:   23/10/2020
---

## PRVI DEO: OPŠTI PREGLED

Ne možemo provoditi ceo dan analizirajući i ispitujući da li je svako uverenje koga se držimo istinito ili ne. Imamo poslove, porodice i odgovornosti koje obično onemogućavaju da se potpuno posvetimo razmišljanju o određenim pitanjima. U jednom trenutku u svom misaonom životu, biramo određeni broj načela koja smatramo istinitim. Ova načela su širokih razmera i obično se tiču pitanja porekla, smisla, moralnosti i sudbine. Ona će zajedno oformiti naš pogled na svet. Ovaj pogled na svet postaje sočivo kroz koje posmatramo svet i kroz koje obrađujemo, uključujemo ili ispitujemo informacije koje dolaze do nas.

Ova lekcija usredsređuje se na potrebu poučavanja biblijskog pogleda na svet. Ona upoređuje ovu potrebu sa naturalističkim/materijalističkim pogledom na svet (tj. gledištem da ne postoji ništa natprirodno i da se sve [sa velikim „S“] može objasniti i svesti na fiziku i hemiju). Suprotno tome, u središtu biblijskog pogleda na svet nije samo tvrdnja da Bog postoji, već da je On lični Bog koji ostvaruje odnos sa svojim delima stvaranja. Njegova stvaralačka sila objašnjava materijalni univerzum, uključujući i nas. Njegova otkupiteljska sila otkriva Njegovo srce, prikazuje Njegove namere da obnovi univerzum i čovečanstvo, i osigura našu budućnost. Pogledi na svet koji se udaljavaju od biblijskog svedočanstva – na primer naturalistička teorija evolucije – lako može da potkopa čovekovu vrednost. Ovu istinu jasno možemo da uočimo u strašnim primerima u nastavku.

## DRUGI DEO: KOMENTAR

### Ilustracija

„Pogled na svet“ je jedan od onih izraza za koje se kaže da su od velikog značaja: ali, s obzirom da se čini da naši dani teku baš dobro bez izričitog oslanjanja na njega, u iskušenju smo da poverujemo da je njegova važnost precenjena. Istina je; šetnja sa prijateljem, dok raspravljate o ovome ili onome, retko kad stvara priliku da razgovarate o prvim načelima logike ili o konkurentnim etičkim paradigmama. Ali dozvolite da vas ta šetnja povede do Blutštrase (Krvave ulice), do koncentracionog logora Buhenvald u Nemačkoj, i tada pogledi na svet poprimaju zastrašujući značaj. Buhenvald, zajedno sa drugim koncentracionim logorima u vreme Drugog svetskog rata, bio je deo nacističke istrebljivačke mašinerije posvećene ubijanju Jevreja, političkih disidenata, Roma i drugih „nepoželjnih“ ljudi. Poslušajte kakvo je objašnjenje o poreklu ove noćne more dao Viktor Frenklin, koji je preživeo holokaust.

„Ako čoveku predstavimo koncept čoveka koji nije tačan, možemo ga iskvariti... Upoznao sam se sa poslednjom fazom te iskvarenosti u drugom koncentracionom logoru u kome sam boravio, Aušvicu. Gasne komore u Aušvicu bile su konačna posledica teorije da čovek nije ništa drugo do proizvod nasleđa i okruženja – ili, kako su nacisti voleli da kažu, ’krvi i soli’. Apsolutno sam ubeđen  da su gasne komore u Aušvicu, Treblinki i Majdaneku bile u osnovi pripremljene ne u nekom odeljenju u Berlinu, već za stolovima i u učionicama nihilističkih naučnika i filozofa.“ (Viktor Frankl, The Doctor and the Soul: From Psychotherapy to Logotherapy [New York: Random House, 1986], str. 27)

To je razlog zašto su pogledi na svet važni. Oni mogu da oblikuju stvarnost u kojoj svetlost postaje tama, a tama svetlost, u kome je zlo dobro, a dobro zlo (Isaija 5,20). U intelektualnom smislu je naivno i uskogrudo objasniti zverstva jednostavno nazivajući zločince „monstrumima“ ili nekim drugim epitetom koji označava nedostatak ljudskosti bez dolaženja do suštine zašto ljudi čine to što čine. Mnogi „monstrumi“ u istoriji pokazali su ljubav prema svojoj supruzi i deci, zbijali šale sa prijateljima, ljuljali svoju nasmejanu unučad na svom kolenu i ustajali svakog jutra da bi činili zverstva. To je razlog zašto su pogledi na svet važni. I to je razlog zašto odgovor na pitanje psalmiste: „Šta je čovek te ga se opominješ?“ (Psalam 8,4) mora uvek početi sledećim rečima: „Po obličju svojemu, po obličju Božijemu stvori ga; muško i žensko stvori ih.“ (1. Mojsijeva 1,27)

Da li postoji neka religija ili filozofski sistem koji više ceni ljudski život od hrišćanske tvrdnje da su ljudi stvoreni, voljeni nosioci obličja jedinog Boga? Ova istina obuhvata verovanje da su hrišćani, uključujući i adventističke hrišćane, u određenom smislu zaštitinici vrednosti i dostojanstva ljudskog roda, i da treba da napadnu suprotstavljene poglede na svet, uzdižući visoko gledište šta znači biti čovek.

Neki mogu pomisliti da je velika zabluda ukoliko pretpostavimo da dostojanstvo ljudskog roda treba braniti u savremenom dvadeset i prvom veku: ali (postmodernistički) sekularizam ima problem da utemelji objektivnu ljudsku vrednost (ili bilo šta „objektivno“). U sada čuvenoj debati između hrišćanskog apologete Grega Bansena i ateiste Gordona Štajna, neko iz publike je postavio pitanje zašto je „Hitlerova Nemačka“ bila pogrešna. Štajn, predstavljajući ateistički stav, nije mogao dati bolji odgovor rekavši da se ono što je Hitler učinio suprotstavlja moralnom „konsenzusu“ Zapadne civilizacije.

U osnovi, bila je pogrešna jer je Zapadna civilizacija prethodno odlučila da je ponašanje takve prirode (na primer, genocid) bilo pogrešno. Unutar tog moralnog pogleda na svet, da je iz nekog razloga odluka otišla u suprotnom smeru, onda bi se sve što su nacisti učinili moglo lako smatrati moralnim. Ne zaboravite, Gordon Štajn nije neki nacistički propagandista iz tridesetih godina prošlog veka. On je jevrejski američki naučnik koji je učestvovao u debati na Univerzitetu Kalifornija, Irvin, SAD, 1985. godine.

Zapazite da se ni Štajn ni nacisti ne slažu sa pogledom na svet koji podržava suštinsku vrednost ljudskog roda. Štajnov okvir moralnosti određen od strane većine ima isto toliko uticaja na suzbijanje zla kao papirni tigar (prazna pretnja). Na kraju, osoba, ili osobe, koje se slažu sa ovim moralnim pogledom na svet logično će zaključiti da ne postoji objektivna moralna obaveza sa kojom bi se slagali ili zbog koje bi se oduprli većini i jednostavno će uraditi „što im je drago“ (videti: Priče Solomunove 21,2; 5. Mojsijeva 12,8; Sudije 21,25). Činjenica da rđavi režimi ili pojedinci dolaze i odlaze može se očekivati; ono što je uznemiravajuće jeste da se suštinski pogledi na svet koji su ih oblikovali i dalje mogu čuti „za stolovima i učionicama nihilističkih naučnika i filozofa“.

### Pogledi na svet i zakon

Većina ljudi bi se složila da su saglasni sa pogledima na svet koji podržavaju neki oblik držanja zakona. Međutim, ukoliko je njihov koncept držanja zakona prvenstveno pod uticajem zakonskih propisa njihove zemlje, možda postoji ključna razlika između judeo-hrišćanskog shvatanja zakona i drugih odredaba.

Dr Džoel Hofman iznosi retko spominjanu razliku između Deset zapovesti i drugih zakonskih propisa. On daje primer proračunatog tinejdžera koji razmišlja da obezbedi svoju finansijsku budućnost time što će se oženiti bogatom starijom ženom, ubiti je i suočiti se sa 7 do 12 godina zatvora. On procenjuje posledice; izaći će iz zatvora kada bude imao oko trideset godina ali će biti bogat do kraja života. On zaključuje da je vredno toga. Hofman zatim govori da u čitavom telu američkog zakona ne postoji ništa što kaže da vam nije dozvoljeno da pravite takvu kalkulaciju. Nigde američki zakon ne tvrdi da ukoliko ste voljni da provedete određeno vreme u zatvoru, ipak ne treba da učinite zločin.

Po tome se Deset zapovesti razlikuju, naročito zato što one ne navode posebne posledice za neposlušnost. One su moralni zakon, ne pravni zakon. Naravno, kasnije ove zapovesti takođe čine zakonski propis izrailjskog naroda. Ali zapovesti nam govore šta da činimo i šta da ne činimo, ne da bismo izbegli određene posebne posledice, već zato što Bog govori šta je u moralnom smislu ispravno, a šta pogrešno, što američki zakon (Amerika je verovatno predstavnik drugih zemalja kad je o ovome reč) ne čini. Možda je to takođe razlog zašto Deset zapovesti nisu predstavljene kao „zapovesti“ (mitsvot), već kao „reči“ (debarim) (2. Mojsijeva 20,1). (Videti: Joel M. Hoffman, „Interpreting Language“).

Kao adventistički hrišćani koji se nalaze u položaju da poučavaju druge, treba da objavimo jedinstvenost Božjeg zakona sledećem naraštaju. Mi često kontekstualizujemo Deset zapovesti kao zakonske propise da bismo„uplašili“ mlade ljude i time ih naveli na poslušnost, ali čineći tako, mi možemo lišiti Božji zakon njegovog jedinstvenog moralnog autoriteta. Svaki bezumni tiranin može ustanoviti zakon na osnovu iznenadne odluke i zapovediti potčinjenost po cenu smrti. Umesto da motivišemo ljude da poštuju Božje zakone navodeći strašne posledice, možda kao učitelji možemo izneti kakva je prednost samog poznavanja i razumevanja Božjeg (kosmičkog) moralnog zakona. I to je samo početak. Imati ove moralne zakone i načela utisnute u svom srcu i umu Duhom Svetim tako da možemo odražavati Njegov karakter jeste prednost koja skoro prevazilazi naše razumevanje, da ne spominjemo ogromne i nebrojene blagoslove koji slede (Jeremija 31,35; Rimljanima 8,4). Ako uporedimo to sa svetskom, u velikoj meri nejasnom moralnošću i kasnijim bolom, ponadali bismo se da će ljudi poželeti da uče o Božjem zakonu i da se njihov život promeni pod njegovim uticajem (Isaija 60,1-3; Mihej 4,2).

## TREĆI DEO: PRIMENA U ŽIVOTU

### Za razgovor:

1. Koji različiti pogledi na svet danas vladaju koji ostavljaju otvorena vrata da zlo i nasilje steknu uporište u društvu? Kako objašnjavamo da ove poglede na svet mogu zastupati pojedinci koji su izuzetno ljubazni i koji, kako poslovica kaže, „ne bi ni mrava zgazili“?

2. Frankl daje definiciju čoveka i posledice te definicije: „Kada predstavimo čoveka kao automata refleksa, kao umnu mašinu, kao grupu instikata, kao pijuna poriva i reakcija, kao čist proizvod instinkta, nasleđa i okruženja, mi hranimo nihilizam kome je savremeni čovek, u svakom slučaju, sklon.“ Na koje načine teorija evolucije podržava ovaj opasan pogled na svet?

3. Hrišćanski pogled na svet ima uzvišeni stav o ljudskom rodu. Navešćemo dva razloga:

a) Bog nas je stvorio; mi smo prema tome Njegovi, i treba prema nama da se ophode u skladu sa njegovim kriterijumom, ne kriterijumom nekog drugog (Isaija 43,1).

b) Mi smo otkupljeni krvlju Božjeg Sina i zato je naša vrednost nemerljiva (Otkrivenje 5,9).

Navedite sve nesreće koje nas muče, kao društvo i kao pojedince, koje će makar početi da se rešavaju ukoliko se prethodne dve biblijske istine sjedine u jedan pogled na svet.