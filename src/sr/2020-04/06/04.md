---
title:  Ravi Isus
date:   03/11/2020
---

Od svih poglavlja u Novom zavetu, nijedno nema tako slavan uvod kao sledeće: „U početku bješe Riječ, i Riječ bješe u Boga, i Bog bješe Riječ“ (Jovan 1,1). To nas uskoro dovodi do nezaboravnog stiha: „I Riječ postade tijelo i useli se u nas puno blagodati i istine“ (Jovan 1,14).

`Pročitajte tekst Jovan 1,1-14. Šta nam ti stihovi otkrivaju o tome ko je Isus bio i šta je On ovde radio? Šta nam to govori o Isusu kao sjajnom primeru učitelja?`

Isti Bog koji je razgovarao sa Adamom i Evom u vrtu i sa Jakovom usred nedođije, sada se pojavio kao osoba. Bog se, kako kaže Novi zavet, otelovio u Isusu. Preko Isusa, možemo upoznati Božju volju i Božje puteve, jer Isus je Bog.     

To poglavlje se nastavlja izveštajem o Jovanu Krstitelju, koji je bio tako ubedljiv propovednik da su čak i verske vođe iz Jerusalima naslutile da bi on mogao biti neko poseban. Ali on je samo pripremao put za nekog većeg od sebe. Neko zapanjujuće poseban trebalo je da se pojavi, kome on, Jovan Krstitelj, nije bio dostojan „odriješiti remena na obući Njegovoj“ (Jovan 1,27).

Sledećeg dana Jovan je ugledao Isusa i izjavio da je On „Sin Božji“. Tog dana, a i sutradan, nazvao je Isusa „jagnjetom Božjim“.   

Osim toga, dvojica sledbenika Jovana Krstitelja odlučila su da i sami slede Isusa. A kad ih je Isus pitao šta hoće, nazvali su ga „Ravi“ (što u prevodu znači učitelj) (videti Jovan 1,38).

Isus je dakle rabin, učitelj, ali nikad nije postojao učitelj poput Njega, jer, kao što smo rekli, On je Bog. Drugim rečima, Bog je sišao među ljude, u vidu ljudskog bića i, kao takav, On je delovao kao rabin – učitelj. Nije čudo što Elen Vajt kaže da je Isus bio „najveći učitelj koga je svet ikad video“. – Signs of the Times, June 10, 1886. Uostalom, taj Učitelj je Bog.

`S obzirom na to ko je Isus bio, zašto je logično da od Njega učimo kako da drugima govorimo o duhovnim istinama? Šta možemo naučiti od Isusa kad je reč o tome da u podučavanju nije važno samo ono što govorimo, već i ono što radimo?`