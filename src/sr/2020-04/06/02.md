---
title:  Umesto skrivanja
date:   01/11/2020
---

`Pročitajte tekst 1. Mojsijeva 3,1-11. Zašto je Bog pitao Adama: „Gde si?“`

U pričama o Padu uobičajeno je da se zabranjeni plod opisuje kao jabuka. Ali tekst to ne kaže. To je jednostavno bio „rod s onoga drveta“ (1. Mojsijeva 3,3). Vrsta ploda nije bitna. Jedenje s tog drveta bilo je zabranjeno, jer je to drvo nešto predstavljalo. Ono je predstavljalo iskušenje da se Bog odgurne u stranu i da se kaže: „Ja mogu da budem merilo za sebe. Ja mogu da budem svoj lični Bog. Ja imam autoritet nad Božjom Rečju.“

Ali, kad je zmija navela Adama i Evu da jedu plod s tog drveta, njihov život je, sasvim izvesno, skliznuo sa trase. I onda, kad su osetili da je Bog u blizini, pokušali su da se sakriju „među drveta u vrtu“ (1. Mojsijeva 3,8).

Kako je neobično to što je Bog pitao Adama: „Gde si?“ Bog je sigurno već znao gde je on. Možda je Gospod postavio to pitanje da bi pomogao Adamu i Evi da shvate šta zapravo rade – kriju se – kao rezultat onoga što su uradili. Odnosno, pomagao im je da uvide tužne posledice svog postupka.

`Pročitajte tekst Rimljanima 5,11-19 u kom Pavle, u više navrata, direktno povezuje ono što su Adam i Eva učinili u Edemu sa onim što je Isus učinio na krstu. Šta nam to govori u prilog činjenici da je Isus došao da poništi ono što je Adam učinio?`

Moglo bi se reći da je plan spasenja Božji odgovor na reakciju Adama i Eve. Oni su se krili od Boga sa osećajem stida i krivice zbog svog greha, a On je došao da ih izbavi. I mi smo, na neki svoj način, učinili isto, ali Isus je došao da nas spase. Zato bi se pitanje: „Gde si?“ moglo postaviti i nama. Odnosno, gde se mi nalazimo, sa svojim grehom i krivicom, u odnosu na Isusa, i šta je On učinio da nas spase od toga?

`Šta god da se podrazumeva pod hrišćanskim obrazovanjem, zašto ono neizostavno mora da obuhvati, čak i da naglasi činjenicu da je skrivanje od Boga naše prirodno stanje, a zatim da nas uputi na Isusa kao na jedino rešenje?`