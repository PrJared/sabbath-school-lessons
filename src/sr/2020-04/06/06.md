---
title:  Učenik koji razume
date:   05/11/2020
---

Isus i Njegovi sledbenici krenuli su prema Jerusalimu. Kao što je Irod bio zabrinut zbog Jovana Krstitelja, sada su vlasti, uključujući Iroda, bile zabrinute zbog Isusa. Među Njegovim sledbenicima bilo je siromašnih i drugih ranjivih ljudi koji su se očajnički nadali promeni.

Isus je više od svega želeo da svetu donese nadu. Ali sada je već bio siguran da će oni koji imaju najveću moć i privilegije učiniti sve što mogu kako bi onemogućili Njegovu misiju. Oni nisu želeli da On uspe.

Što se tiče unutrašnjeg kruga Isusovih učenika, dvanaestorice, izgledalo je da žarko žele da budu na Isusovoj strani. Ali u isto vreme, izgledalo je i da su zbunjeni – ili čak slepi. Na primer, u tekstu Marko 8,31-33, Isus poziva svoje učenike da vide nešto što im je bilo teško da vide. Zapravo, oni su u mnogo čemu još uvek bili duhovno slepi za ono što je zaista važno (videti Marko 8,37).

Sve to se nalazilo u pozadini Isusovog susreta s nekim ko je zaista video.

Pročitajte priču o Isusu i isceljenju Vartimeja, slepog prosjaka. (Videti Marko 10,46-52.) Zapazite veliku milost koju Isus pokazuje. Sada razmislite o tome kako je želja za vidom dovela slepog čovekado odluke da sledi Isusa na putu za Jerusalim.

`Mislite li da je Marko možda hteo da istakne suprotnost između Vartimeja i ostalih učenika? Kako ta priča baca svetlost na pitanje šta za vas znači odazvati se vrhunskom Učitelju?`

Vartimej je želeo da vidi loknu bebine kose i boju pšenice prilikom žetve. Ali vid obuhvata i nešto više od onog što je samo fizičko. Ta priča, drugim rečima, govori o duhovnom vidu. Tu je reč o razumevanju, o uviđanju onoga o čemu vrhunski Učitelj zaista govori. Fizički vid je jedno. On je važan i Isus to zna. Ali On isto tako zna da je najdublja želja svake osobe da ima novi i bolji život. 	 

`Pročitajte tekst Jevrejima 5,12-14. Čemu nas on uči u vezi s pravim obrazovanjem?`