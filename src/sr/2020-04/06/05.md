---
title:  Ženin odgovor
date:   04/11/2020
---

Isus je vrhunski Učitelj. Božji pravi karakter isijava iz Njegovih učenja, kao i iz Njegovog života. To daje još veći značaj jednoj priči iz Evanđelja, jer ona pokazuje da Isus, kad Mu neko odgovori – zaista sluša.

`Pročitajte priču o Isusovom susretu sa ženom neznaboškinjom („Hananejkom“), iz područja Tira i Sidona (Matej 15,21-28; Marko 7,24-30). Zapazite da su muškarci u Isusovom okruženju bili prilično nestrpljivi s njom, a činilo se da je čak i Isus odbacuje. Šta mislite o ženinoj smelosti? Šta nam priča otkriva o tome kako je sam Isus poučavao druge?`

Isus se nalazio u blizini Tira i Sidona. Prešao je u mesto u kom je bilo puno stranaca, i gde su etničke tenzije bile posebno zaoštrene. Stanovnici gradova koji su govorili grčki gledali su s visine na jevrejske zemljoradnike iz unutrašnjosti, a jevrejski zemljoradnici su zauzvrat gledali s visine na njih.   

Nedugo pre toga, Irod, marionetski vladar Galileje, Isusove matične teritorije, pogubio je Jovana Krstitelja. A Jovan je bio čovek čiju je viziju Isus uveliko delio, tako da je to pogubljenje delovalo zloslutno. Isus je u svojoj misiji počeo da se suočava sa neposrednom opasnošću.   

Osećajući napetost, Isus je ušao u jednu kuću, nadajući se, kao što Marko kaže u svom izveštaju, da niko neće saznati da je On tu (Marko 7,24). Ali ova žena Ga je pronašla.  

U kulturi tog mesta i vremena, žena nije imala pravo da se ističe. Štaviše, ta žena je pripadala kulturi i etničkoj grupi za koju Jevreji nisu imali mnogo vremena, što je nju dovodilo u još nepovoljniji položaj.

Ali ženina ćerka je bila bolesna. Ona je želela pomoć i istrajala je u svojim zahtevima.

Isus ju je odbio. „Nije dobro uzeti od djece hljeb i baciti psima“, izjavio je (Matej 15,26). Ta primedba je zaista mogla da povredi njena osećanja.

Ali onda se dogodilo nešto izvanredno. Žena je odgovorila. Znala je nešto o psima – za razliku od Jevreja koji ih baš i nisu želeli za kućne ljubimce – i zato je rekla: „Da, Gospode, ali i psi jedu od mrva što padaju s trpeze njihovijeh gospodara“ (Matej 15,27).

Njeno zapažanje je sve promenilo. Bilo je neodoljivo. I Isus je izlečio njeno dete.

„Neka ti bude kako hoćeš“ (Matej 15,28).

`Kako mi razumemo te reči? Kako reagujemo kad se stvari ne odvijaju onako kako bismo želeli?`