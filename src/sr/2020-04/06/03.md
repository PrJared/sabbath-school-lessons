---
title:  U bekstvu
date:   02/11/2020
---

`Pročitajte tekst 1. Mojsijeva 28,10-17. Kakav je kontekst ove priče i čemu nas ona uči u vezi sa Božjom blagodaću prema onima koji se, u izvesnom smislu, nalaze u bekstvu od svojih greha?`

U odnosu prema ostalim članovima svoje porodice, Jakov je, uz pomoć majke, počinio surovu prevaru – i sad je plaćao za to. Brat mu je slao nasilne pretnje, i on je postao begunac, uputivši se prema Haranu, mestu gde je živeo njegov ujak. Sve je u tom trenutku bilo neizvesno i zastrašujuće.

Jednog dana Jakov je pešačio do sutona, a onda je pao mrak. Našao se usred nedođije, a nebo mu je bilo jedini krov nad glavom. Upotrebivši kamen umesto jastuka, utonuo je u san. Ali tupa nesvesnost sna uskoro je bila prekinuta. Tada mu dolazi čuveni san i on vidi lestve – ili stepenice – koje dodiruju zemlju a dosežu do neba. Anđeli se uspinju i spuštaju duž njih.

Zatim čuje glas koji kaže: „Ja sam Gospod Bog Avramov.“ Glas tada počinje da ponavlja obećanja koja su Jakovu dobro poznata iz njegovog porodičnog predanja. Tvoje potomstvo će biti brojno. Oni će biti blagoslov svim porodicama na zemlji. „I evo, Ja sam s tobom“, nastavlja glas, „i čuvaću te kuda god pođeš,... jer te neću ostaviti dokle god ne učinim što ti rekoh“ (1. Mojsijeva 28,15).

Elen Vajt je pisala kako je Pavle, mnogo kasnije, „gledao... lestve iz Jakovljevog viđenja, lestve koje su predstavljale Hrista, koji je povezao Nebo i Zemlju, ograničenog čoveka sa beskrajnim Bogom. Njegova vera ojačala je kada je shvatio kako su se patrijarsi i proroci oslanjali na Onoga koji je i njemu bio Uteha i Oslonac i za koga će i on dati svoj život.“ – Apostolska crkva – Hristovim tragom, str. 512 (orig.)

Jakov se budi i sam sebi kaže: „Zacijelo je Gospod na ovom mjestu; a ja ne znah“ (1. Mojsijeva 28,16). To što se tu dogodilo bilo je „strašno“. On nikad neće zaboraviti to mesto i zato mu daje ime. I tada se zaklinje na doživotnu vernost Bogu.

`Šta saznajemo na osnovu te priče kako Bog, u Hristu, nastoji da dopre do nas uprkos našim gresima? I ponovo, zašto hrišćansko obrazovanje mora imati taj princip u prvom planu onoga o čemu uči?`