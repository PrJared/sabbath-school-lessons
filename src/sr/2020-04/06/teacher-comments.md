---
title:  Pouka za učitelje
date:   06/11/2020
---

## PRVI DEO: OPŠTI PREGLED

„Gde ste? Šta radite?“ (1. Mojsijeva 3,9; 1. Mojsijeva 3,13, parafraza). Ovo su pitanja koja poslednja želimo da čujemo dok popuštamo grehu. Pa ipak, u nekom trenutku, Bog nam tiho govori: „Gde si upravo sada?“ Kao što lekcija ističe, Jevanđelje je univerzalno jer, kao ljudi, svi imamo grešnu, palu prirodu.

Jedno je priznati da smo rođeni sa grešnom, palom prirodom; sasvim je drugo smatrati se osuđenim i potražiti lično rešenje za problem greha. U iskušenju smo da priznamo: „Da, ’zgrešio sam i izgubio slavu Božju’. (Rimljanima 3,23) Ali i svi drugi su, zar ne?“ Druga strana ovog oholog stava može takođe da potkopa naše prihvatanje Božje ljubavi. „Da, Bog me voli, ali On takođe voli ceo svet. Koliko je to zaista lično i prisno?“ (Pročitajte: Jovan 3,16) Naša svest o bedi naše grešne prirode i našoj dubokoj potrebi za otkupljujućom Božjom ljubavlju mora se na neki način izoštriti da bi prodrla u srce obamrlo od teologije koja ironično postaje slabija kada se primeni u opštem smislu.

Isus nas je učio putu (Njegova učenja), pokazao nam je put (Njegov primer), i stvorio nam put (Njegova smrt i vaskrsenje). On je Učitelj, Primer i Spasitelj u isto vreme. On ne otkriva samo greh; On ga pobeđuje. Kao putnik koji putuje kroz vreme odlazi u prošlost i menja je da bi imala uticaj na budućnost. Isusov život i smrt okreću istorijske posledice Adamovog pada (Rimljanima 5,12-21). Za vernika, blagodat, opravdanje i večni život su sadašnje stvarnosti. Isus je Neko kome možemo verovati – Neko koga treba da slušamo.

## DRUGI DEO: KOMENTAR

### Pismo: Isusov pogled na svet i silazna putanja

Pristalici evolucionističkog, progresivnog, humanističkog pogleda na svet teško je da prizna da je zlo stvarno i da neposredno proističe iz središta ljudskog srca. Mi nismo žrtve; mi smo krivci. Isus, vrhunski Učitelj, rekao je sledeće: „Jer iznutra iz srca ljudskoga izlaze misli zle, preljube, blud, ubistva, krađe lakomstva, pakosti, zloće, lukavstvo, sramote, zlo oko, huljenje na Boga, ponos, bezumlje. Sva ova zla iznutra izlaze, i pogane čovjeka.“ (Marko 7,21-23)

U određenom smislu, svi mi ispaštamo, jer gresi svih nas vrše uticaj na ostale. Očigledno, neki su više pogođeni od drugih. Priznajemo to. Međutim, čak i usred bola, korisno je da ne zaboravimo da su naši gresi povredili druge da ne bismo uhvatili svog bližnjeg „daveći ga i govoreći: Daj mi što si dužan“ (Matej 18,28) i zaboravili da je i nama samima oprošteno „deset hiljada talanata“ (Matej 18,24).

Kada proučavamo 1. Mojsijevu i zapazimo pogled na svet koji je tamo opisan, stičemo znanje o glavnim izvorima koji su oblikovali sva Isusova učenja i pružili im okvir. Ovo je veoma važno zato što mnogi od nas žive u sekularnim kulturama koje nipodaštavaju misao o grehu ili makar pokušavaju da umanje njen značaj. Ovo je suprotno izveštaju iz 1. Mojsijeve u kome se brzina i snaga jednog greha pretvara u lavinu pokvarenosti. Adam i Eva čine jedno delo neposlušnosti i sledeće čega su svesni jeste da drže mrtvog sina – od zabranjenog ploda do bratoubistva u jednom naraštaju. To su Pisma uz koja je Isus odrastao. To je razlog zašto, iako pun milosti, blagodati i ljubavi, nikada nije umanjivao ideju ili posledice greha. Zapazite tok narativa u 1. Mojsijevoj, izvora Hristovog pogleda na svet:

1. Sve počinje „veoma dobro“ (1. Mojsijeva 1,31)

2. Jedenje zabranjenog ploda (1. Mojsijeva 3,6)

3. Skrivanje i optuživanje (1. Mojsijeva 3,8-13)

4. Ubistvo (1. Mojsijeva 4,8)

5. Rizik od ubistva i Božja sedmostruka osveta (1. Mojsijeva 4,14.15)

6. Ubistvo/ubistvo iz nehata i poziv na sedamdesetsedmostruku osvetu (1. Mojsijeva 4,23.24)

7. Opšta pokvarenost; misli su stalno zle (1. Mojsijeva 6,5)

Ljudski rod je uklonjen iz Edemskog raja na toliko mnogo načina. Adam i Eva su proterani iz Edema. Verovatno izlaze na istočnoj strani gde je postavljen stražar da niko ne može ponovo da uđe (1. Mojsijeva 3,24). Kada je Kain prognan, on „otide ispred Gospoda... na istoku prema Edemu“ (1. Mojsijeva 4,16). Vavilonska kula, spomenik ljudske oholosti i zablude, nalazi se na istoku (1. Mojsijeva 11,2). Kretati se prema istoku znači kretati se sve dalje i dalje od Edema i Božjeg prisustva. Silazna putanja ljudskog roda od svog prvobitnog stanja izaziva sveopšte Božje sudove. On „uništava“ svet vraćajući ga u vodeni začetni oblik (videti: 1. Mojsijeva 1,2; 1. Mojsijeva 7,18) i u osnovi započinje ispočetka, i kad je reč o životinjama i svemu ostalom. U zadivljujućoj mešavini suda i milosti, ista procena ljudske pokvarenosti koja je podstakla sud u vidu potopa sada se navodi kao razlog produžene milosti sa obećanjem da se uništenje više nikada neće dogoditi (1. Mojsijeva 6,5; 1. Mojsijeva 8,21). Otuda, kod kule u Šinaru, držeći svoje obećanje, Bog ne uništava pokvarenost; On je rasipa (1. Mojsijeva 11,8).

### Pismo: temelji

Da bismo shvatili „grešnost greha“ i da bismo bili sigurni da na Boga neće biti svaljena krivica, važno je da se vratimo na početak. Bog stvara „dobre“ stvari. On to kaže sedam puta u 1. poglavlju 1. Mojsijeve (1. Mojsijeva 1,4.10.12.18.21.25.31). A to je samo prvo poglavlje Biblije. Pažljivim čitanjem 1. Mojsijeve (i ostatka Pisma), možemo dodati da On stvara samo dobre stvari. Već imamo početnu osnovu koja oslobađa Boga od krivice da je „stvorio đavola“ ili da je odgovoran za greh i patnju. Razlog zašto je skeptik ili onaj ko gaji sumnju tako brz da uputi ovakvu optužbu jeste taj što se upadljivo odstupa od toga odakle izvor zla i patnje zaista dolazi – a to je iz samog skeptika ili onoga koji sumnja, i ostatka dela stvaranja, i ljudi i anđela.

Kakve god nedoumice da neko stvori o tome kako se „dobra“ dela stvaranja mogu petvoriti u rđava prilično se lako mogu rešiti ukoliko osoba prizna osobinu univerzuma koja je toliko sveprisutna da je zapravo nevidljiva. Ta osobina je potencijal da dođe do promene. Kao prvo, niko ne bi izabrao nepromenljivi univerzum (bez pokreta, bez donetih odluka, bez samoodlučnosti, bez rasta, itd.) umesto promenljivog. Drugo, sa „promenom“ paradigme, ljudski rod slavi svoja postignuća (promene) na milion raznolikih načina, ali da li bismo ih uopšte slavili ako je već određeno da promena ide samo u jednom pravcu? Da li mnogi slave činjenicu što se lopte kotrljaju nizbrdo? Da ljudi mogu da se „kotrljaju“ samo u jednom pravcu, to bi možda bila prilika za posmatranje, ali nikad proslavljanje. Reči poput sloboda, moralnost, pravda, ljubaznost, ljubav i svaka druga ljudska vrlina koju možemo zamisliti bile bi lišene svog značaja. Prema tome, ukoliko bi nam se ponudila mogućnost da biramo između nepromenljivog univerzuma, određenog promenljivog univerzuma i slobodno promenljivog univerzuma, većina bi izabrala treću opciju, iako otvara vrata stvarnim promenama koje smatramo zlim ili bolnim. Tako da nije stvaran paradoks da se dobro može pretvoriti u loše.

### Skeptici: koji put vodi nadole?

Tekst od 3. do 11. poglavlja 1. Mojsijeve stoji kao svedok da je greška slediti zmijine sugestije. Stvari su bile „dobre“, ali više nisu. Čovečanstvo nije napredovalo, postalo slično bogovima, niti je izbeglo smrt (1. Mojsijeva 3,4.5). Vredno je spomenuti da je tendencija da se ljudski rod kreće silaznom putanjom u biblijskom izveštaju suprotan prikaz onoga što pronalazimo u sumerskoj priči o potopu. Razlika je u tome što je mesopotamska literatura optimistična u vezi sa čovekovim postojanjem. U tim izveštajima, čovek u početku nije savršen, ali, nakon što se bogovi okrenu protiv njega u vreme potopa, on postaje bolji; on napreduje. Biblijski izveštaj ide u suprotnom smeru, „i nastalo pesimističko gledište ne može više da se razlikuje od toka sumerske priče“. (Thorkild Jacobson, “The Eridu Genesis”, Journal of Biblical Literature 100 [1981], p. 529)

Ironija koja se ovde javlja je ta što je, naravno, bila uobičajena pojava da kritičari i laici sumnjaju u biblijski izveštaj zbog mesopotamskog izveštaja o potopu. Međutim, ako detalji ovih paralelnih narativa dovode u pitanje validnost biblijskog izveštaja, onda da li optimistička progresivna filozofija ovih mitova dovodi u pitanje progresivni humanistički pogled na svet? Još jedno pitanje: ukoliko su paralele uzrok zašto skeptici odbacuju biblijski izveštaj i smeštaju ga u kategoriju mita, da li će ga zbog antiparalela ukloniti iz te kategorije? Mladi će biti suočeni sa antiteističkim i antibiblijskim pogledima na svet što se više budu penjali stepenicama u obrazovnom sistemu. Budimo sigurni da ih adventističko obrazovanje priprema da se suoče sa izazovom.
Bog kroz Pismo pruža nadu da će jednog dana stvari biti vraćene u prvobitno savršenstvo. Isus, Sin Emanuilo (S nama Bog, Matej 1,23), „boravi među svojim delima stvaranja (videti: Jovan 1,14) i proglašava povratak „Božjeg carstva“ – to je bio početak ispunjenja da će čovečanstvo ponovo stupiti u Božje prisustvo, da će se vratiti u Edem da zauvek živi s Bogom (Otkrivenje 21,3).

## TREĆI DEO: PRIMENA U ŽIVOTU

Kada razgovaramo o primeni onoga što smo naučili iz Pisma u svom životu, korisno je postaviti pitanje: „Kako primenjujem određene stvari u svom životu?“ Primenjujemo čitav niz teorija (o bilo čemu) u svom životu svakoga dana. Način na koji primenjujemo Isusova učenja u svom životu verovatno se ne razlikuje mnogo od toga kako i zašto primenjujemo bilo šta drugo u životu. Slede određene ideje koje mogu pokrenuti učenike da pređu sa same teorije na praksu.

1. Zamolite članove razreda da se potpuno posvete važnoj literaturi: podstaknite ih da je čitaju, čitaju, i još više čitaju, dok se ne uvere da su otkrili važnu istinu.

2. Učenici su šegrti: Da li ste ikada posmatrali šegrta? Učenici posmatraju učitelja, oni prate njegove pokrete, i imitiraju ga na svaki mogući način.

3. Pozovite učenike da podele sa drugima šta su naučili. Pre dve hiljade godina, Seneka je rekao: „Ljudi saznaju dok uče druge.“ Dok podučavamo druge, usvajamo gradivo.

Koristeći ova tri principa kao Hristovi učenici, članovi vašeg razreda uz molitvu treba da 1) se posvete Njegovim učenjima, 2) pažljivo posmatraju kako je On živeo i da te slike imaju u svom umu u toku dana da bi postupali kao On i 3) da pronađu uho spremno da čuje i podele šta su naučili i kakvo su iskustvo stekli.