---
title:  Za dalje proučavanje
date:   02/10/2020
---

„Sveti par nije predstavljao samo decu poverenu očinskom Božjem staranju, već i učenike koji slušaju nastavu sveznajućeg Tvorca. Primali su anđele koji su ih posećivali, i uživali u prednosti da budu u Božjoj blizini. Bili su puni životne snage koju im je davalo drvo života, a njihova intelektualna snaga bila je samo malo manja od anđeoske. Tajne vidljivog svemira – ’čudesa Onoga koji je savršen u svakom znanju’ (Jov 37,16) – bile su im neiscrpan izvor pouka i uživanja. Nedokučivi Stvoritelj i Čuvar svega otkrivao je njihovom umu zakone prirode i pojave u njoj, koje je čovek proučavao šest hiljada godina. Oni su se družili sa listom i cvetom i drvetom, doznajući od svakoga za tajne njegovog života. Adam je poznavao svako živo stvorenje, od moćnog levijatana koji se igrao u vodama do sićušnog insekta koji lebdi u sunčevom zraku. On je svakome od njih dao ime i bio upoznat s njihovom prirodom i navikama. Božja slava na nebesima, bezbrojni svetovi u njihovom uređenom okruženju, ’kako vise oblaci’ (Jov 37,16), misterije svetlosti i zvuka, dana i noći – sve je to bilo dostupno proučavanju naših praroditelja. Na svakom listu u šumi i kamenu u planinama, na svakoj blistavoj zvezdi, na zemlji, u vazduhu i na nebu, bilo je zapisano Božje ime. Red i sklad svega stvorenog govorili su o beskrajnoj mudrosti i moći. Stalno su otkrivali neku privlačnost koja je ispunjavala njihova srca dubljom ljubavlju i pozivala ih na novo izražavanje zahvalnosti.“ – Elen G. Vajt, Stvaranje, patrijarsi i proroci, str. 50, 51 (orig.)

**Za razgovor:**

`1.	Ako je Bog prvobitno nameravao da škola i posao pružaju ljudima priliku da se sretnu s Njim i Njegovim delima, da li mi u svom radu danas još uvek postupamo u skladu s tom Božjom namerom? Kako se možemo bolje upoznati sa Bogom kroz svoj posao (bilo da je reč o plaćenom poslu, sticanju obrazovanja, volontiranju, evanđeoskoj službi, itd.)?`

`2.	Kad uzmemo u obzir sotonino lukavstvo u Edemskom vrtu, lako se možemo ozlovoljiti zbog svoje ljudske slabosti. Adam i Eva su znali da je Bog blizu, a ipak su prihvatili poluistinu koju su čuli od zmije. Kako mi danas, mada nemamo tu tesnu fizičku bliskost sa Bogom, još uvek možemo pronaći snagu u Njemu, koja nam pomaže da odolimo iskušenju?`

`3.	Razgovarajte o pitanju autoriteta i o tome zašto je tako važno biti mu poslušan. Šta se dešava kad linije autoriteta postanu nejasne? Kako se autoritet može zloupotrebiti i kako reagujemo kada se to desi?`