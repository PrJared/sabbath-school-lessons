---
title:  Upad
date:   28/09/2020
---

Jedna od velikih radosti za mnoge učitelje je uređenje njihovih učionica: kačenje table sa obaveštenjima, organizovanje nabavke sredstava i sređivanje prostorija na najpoželjniji način. Kad posmatramo Božji koncept učionice, kakav je bio Edemski vrt, vidimo koliko je pažnje On uložio da bi Adamu i Evi obezbedio odgovarajuće uslove za učenje. Želeo je da oni budu okruženi lepotom. Možemo zamisliti da su svaki cvet, ptica, životinja i drvo nudili mogućnost Adamu i Evi da nauče nešto više o svom svetu i Stvoritelju.

A onda, nakon 1. i 2. poglavlja 1. Mojsijeve, u 3. poglavlju dolazi do naglog zaokreta. Pregledali smo popis svega dobrog što je Bog stvorio sa najplemenitijom namerom. Ali u tekstu 1. Mojsijeva 3,1 skreće nam se pažnja da je Bog dopustio slobodu izbora. Pojava zmije koja je bila „lukava mimo sve zvijeri poljske“ predstavlja odstupanje od rečnika koji se do tog trenutka koristio. Takvi izrazi kao što su: „dobro veoma“, „ne bješe ih sramota“, „lijepa za gledanje“, korišćeni su da bi se opisala dela Božjeg stvaranja u prethodnim poglavljima. Međutim, sada, sa pojavom zmije, dolazi do promene tona. Ona se u nekim prevodima opisuje kao „vešta“, a u nekim kao „lukava“. Odjednom se unosi taj negativni element u nešto što je, do tog trenutka, bilo potpuno savršeno.

Za razliku od toga, 1. Mojsijeva prikazuje Boga kao suštu suprotnost „lukavstvu“. Bog je bio naglašeno jasan u vezi sa svojim očekivanjima od ljudskog para u vrtu. Znamo na osnovu Božje zapovesti u tekstu 1. Mojsijeva 2,16.17 da je On postavio jedno ključno pravilo koje su morali da poslušaju, a to je da ne jedu sa drveta poznanja dobra i zla.

Šta god drugo da zaključimo na osnovu te priče, ono što se posebno ističe jeste da su Adam i Eva stvoreni kao slobodna moralna bića, sposobna da izaberu između poslušnosti i neposlušnosti. Dakle, od samog početka, čak i u savršenom svetu, zapažamo realnost ljudske slobodne volje.   

`U tekstu 1. Mojsijeva 3,1-6, proučite opis koji je zmija upotrebila, a koji je Eva potom ponovila. Šta zapažate u vezi sa informacijom koju je zmija ponudila Evi? Zapažate li na koji način je Eva potom gledala na drvo poznanja dobra i zla? `

`U tekstu 1. Mojsijeva 2,17, Gospod je rekao Adamu da će, ako bude jeo s tog drveta „sigurno umreti“ (Novi srpski prevod). Kada je Eva, u tekstu 1. Mojsijeva 3,3, ponovila tu zapovest, ublažila je njeno značenje izostavljajući reč „sigurno“. U tekstu 1. Mojsijeva 3,4, zmija vraća tu reč, ali na način koji potpuno protivreči onome što je Bog rekao. Izgleda da Eva, iako je bila naučena od Boga u vrtu, nije ozbiljno shvatila to znanje, što se vidi na osnovu samih reči koje je upotrebila. `