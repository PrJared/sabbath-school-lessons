---
title:  Pouka za učitelje
date:   02/10/2020
---

## PRVI DEO: OPŠTI PREGLED

U početku nije bilo škola ni univerziteta; ali, čak i bez knjiga, sala za predavanja ili interneta, znanje – bogato mudrošću i vrlinom – i dalje se prenosilo. Kroz paru koja je natapala zemlju (1. Mojsijeva 2,6) možemo razaznati Božje obličje, učionicu u vrtu i dva nova učenika od praha zemaljskog, nedavno oživljena Njegovim životodavnim dahom (1. Mojsijeva 2,7). Ne razmišljamo često o Edemskom vrtu kao o učionici u kojoj Bog sedi kao Učitelj, ali pouka za ovu sedmicu vodi nas u tom pravcu.

Dva sloja pouka javljaju se na početku 1. Mojsijeve. Prvo, 1. Mojsijeva nam dopušta da hodamo u Adamovim i Evinim cipelama (ili bolje rečeno, u otiscima njihovih bosih stopala) i prisluškujemo master klas koji Bog verovatno drži o istoriji stvaranja, svrsi i odgovornostima ljudske porodice (1. Mojsijeva 1,26-28), poukama iz prirode, razmišljanjima o braku (1. Mojsijeva 2,18) i opomenama o neprijatelju i zabranjenom drvetu (1. Mojsijeva 2,27). Drugo, iz narativa 1. Mojsijeve možemo da učimo kao što bismo učili iz knjiga. Uvidi u prirodu zmijinog iskušenja, posledice nepoverenja i neposlušnosti, dovođenje u pitanje i opravdanje Božjeg karaktera, šta je sve učinjeno za spasenje, javljaju se kao teme za poučavanje i razmišljanje.

Poznavanje istorijskih temelja bilo koje grane akademskog rada uvek donosi šire vidike i tačnije razumevanje. Kao što ništa ne može zameniti poznavanje Euklidovih aksioma u izučavanju geometrije, tako je poznavanje početnih poglavlja 1. Mojsijeve važno za razumevanje ostatka Biblije i celog izveštaja o otkupljenju.

## DRUGI DEO: KOMENTAR

### Nevinost nasuprot lukavosti

U 3. poglavlju 1. Mojsijeve, uvodni opis zmije kao „lukave“ ističe važan kontrast između zmije i adama i njegove ishsha, čoveka i njegove žene. Jevrejska reč prevedena kao „lukava“ (’arum) sadrži isti suglasnički koren i slične samoglasničke glasove kao jevrejska reč prevedena kao „nag“ (’arom), kojom se opisuje Adamovo i Evino stanje u prethodnom stihu. Kada se jevrejski naglas čita, ’arom/’arum se doslovno čita jedno za drugim i opominje čitaoca da je reč o igri rečima (paronomasija). Posmatramo nevinu Evu kako stupa u arenu iskusnog i lukavog varalice. Ona i Adam jedu plod i ništa više nije isto od tada. Ali kako je zmija to ostvarila? Kako je upotrebom 26 reči mogla da učini da se bezgrešno biće, potpuno zadovoljno i zbrinuto, pobuni protiv Boga čija je suština čista ljubav (1. Jovanova 4,8)? Šta god da je zmija učinila, bilo je uspešno. Pažljivim raščlanjivanjem razgovora između zmije i Eve, vi kao učitelj možete pokazati koliko je sotonina strategija bila lukava – i koliko je i danas, hiljadama godina kasnije, uspešna.

### Škola u Edemu i test poslušnosti

Edem nije bio samo vrt, već mesto na kome se sticalo vaspitanje.

„Sistem vaspitanja ustanovljen u početku sveta bio je određen da služi kao uzor ljudima u svim budućim vremenima. Za prikazivanje načela tog sistema, u Edemu, domu naših praroditelja, bila je osnovana škola koja je trebalo da služi kao uzor. Edemski vrt bio je učionica, priroda je bila udžbenik, Stvoritelj lično bio je Učitelj.“ (Elen Vajt, Vaspitanje, str. 20. original)

Međutim, nastavak Adamovog i Evinog vaspitanja zavisio je od njihove nepokolebljive vernosti svim načelima i zapovestima njihovog božanskog Učitelja. „Sve dok budu ostali verni Božjem zakonu, njihova sposobnost da saznaju, da uživaju i vole stalno će se povećavati. Oni će stalno sticati nove riznice znanja, otkrivati nove izvore sreće, razvijati sve jasnije zamisli o neizmernoj, nepresušnoj Božjoj ljubavi.“ (Elen Vajt, Stvaranje, patrijarsi i proroci, str. 51. original)

Dakle, da bi se uverio u njihovu vernost, Bog je stavio na probu njihovu poslušnost. „Kao i anđeli, stanovnici Edema su bili izloženi probi; položaj koji im je donosio sreću mogli su da zadrže jedino pod uslovom da poštuju Stvoriteljev zakon. Mogli su da budu poslušni i žive, ili da budu neposlušni i propadnu. Bog im je darovao bogate blagoslove; ali, ako budu zanemarili Njegovu volju, Onaj koji nije poštedeo anđele koji su pogrešili, neće moći ni njih poštedeti; prestup će im oduzeti Njegove darove i doneti im bedu i propast.“ (str. 53. original)

Poslednji ispit obuhvatao je drvo i zabranu. „Usred vrta, u blizini Drveta života, stajalo je Drvo poznanja dobra i zla. Bog je ovo drvo posebno odredio da podrži njihovu poslušnost, veru i ljubav prema Njemu. Gospod je zapovedio našim praroditeljima da ne jedu roda sa tog drveta, i da ga ne diraju, da ne bi umrli. Kazao im je da slobodno mogu jesti sa svakoga drveta u vrtu, ali ako budu jeli od ploda s tog drveta, sigurno će umreti.“ (Elen Vajt, Story od Redemption, str. 24)

Bog je učinio više od jednostavnog poučavanja Adama i Eve da ne diraju plod ili da ga ne probaju. On je poslao anđele da paru daju dodatno uputstvo, govoreći im da će biti jači ukoliko su zajedno kad se suoče sa iskušenjem nego kada su razdvojeni.  „Anđeli su opomenuli Evu da se ne odvaja od muža dok bude obavljala poslove u vrtu; s njim u zajednici biće manje u opasnosti od iskušenja. Ali, zaokupljena svojim ugodnim zadatkom, nenamerno se udaljila od njega. Shvativši da je sama, predosetila je opasnost, ali je prigušila strah, smatrajući da je dovoljno mudra i snažna da prepozna zlo i da mu se odupre. Ne obazirući se na opomene anđela, uskoro se našla pred zabranjenim drvetom, gledajući ga radoznalo i zadivljeno.“ (Elen Vajt, Stvaranje, patrijarsi i proroci, str. 53.54. original)

Eva ne potčinjava svoju radoznalost uputstvima i opomenama svojih anđeoskih učitelja, ili Boga, svog Velikog Učitelja. „Eva se našla pred zabranjenim drvetom, gledajući plod radoznalo i zadivljeno. Videla je da je bio veoma lep i pitala se zašto je Bog tako odlučno zabranio da ga okuse i dotaknu. Sada se sotoni pružila prilika. Obratio joj se kao da je mogao da pogodi njene misli: ’Je li istina da je Bog kazao da ne jedete sa svakoga drveta u vrtu?’“ (Elen Vajt, The Story of Redemption, str. 32)

Zmijino uvodno pitanje je misao koja je na kraju uništila Evin pogled na svet i potkopala mnogo toga što je učena da neguje i smatra istinitim. „Na kušačevo lukavo pitanje, odgovorila je: ’Mi jedemo roda sa svakoga drveta u vrtu, samo roda s onoga drveta usred vrta, kazao je Bog, ne jedite i ne dirajte u nj da ne umrete! A zmija reče ženi: nećete vi umreti: nego zna Bog da će vam se u onaj dan kada okusite s njega otvoriti oči, pa ćete postati kao bogovi i znati što je dobro što li zlo!’

Jedući plod s tog drveta, objasnila je, oni će se uzdići na mnogo uzvišeniji nivo postojanja i imati mnogo šire znanje. Ona je jela sa zabranjenog drveta i tako stekla sposobnost da govori. Napomenula je da je Gospod ljubomorno odlučio da im ga uskrati da se ne bi uzdigli i postali jednaki Njemu. Upravo zbog njegovih izvanrednih svojstava, sticanja mudrosti i znanja, On im je zabranio da ga jedu, pa čak i dodirnu.“ (Elen Vajt, Stvaranje, patrijarsi i proroci, str. 54. original)

Ovaj narativ otkriva vaspitanje u pogledima na svet. Evin pogled na svet je pre pada bio utemeljen na znanju o Bogu Stvoritelju koji je pružio izobilje svojim delima stvaranja, podstaknut jedino nesebičnom ljubavlju. Zabranjeno drvo stajalo je kao test i simbol da Adam i Eva, iako slobodni, ne treba da žive nezavisno od Boga koji ih je stvorio. Međutim, zmija je prikazala drugačiju sliku nevinoj Evi na koju se lako moglo uticati. Koristeći iste pojedinosti iz njihovog okruženja, ponovo je protumačila život u vrtu na način koji je Boga prikazao kao 1) Onog koji u najvećoj mogućoj meri ograničava ono što je dobro, 2) ugroženog od strane onih koji se služe silama zabranjenog drveta koje pružaju znanje i 3) Onog koji je pogrešno informisan/obmanjivački nastrojen kada je reč o smrtonosnim posledicama vezanim za drvo. Neko bi bio nagnan da posumnja u ljubav takvog Boga. Kada je jednom ljubav narušena, tada osoba ispituje pouzdanost Božjih reči, i mali je korak deli od odbacivanja Njegove vlasti. Adam i Eva su to učinili i svi mi činimo isto. Misija adventističkog vaspitanja je da okrene ovo početno izvrtanje Božjeg karaktera u umovima Njegovih dela stvaranja i zameni ga istinom o tome ko je Bog. Zahvaljujući tome što smo stvoreni kao nosioci Božjeg obličja na jedinstveni način odgovaramo ovom zadatku.

## TREĆI DEO: PRIMENA U ŽIVOTU

1. Trio stida, nagosti i straha obuhvata ključni motiv u narativu o iskušenju. Nagost i odsustvo stida su uvodni opisi prvog ljudskog para pre nego što su podlegli iskušenju (1. Mojsijeva 2,25). Uviđanje svoje golotinje i nagovešteni stid su prvi rezultati neposlušnosti (1. Mojsijeva 3,7). Da ponovimo, strah i stid su ti koji su uticali da se sakriju kada su čuli glas Adonaja Elohima, Gospoda Boga (1. Mojsijeva 3,9.10). Gospod ih čak pita kako znaju da su nagi (1. Mojsijeva 3,11). U narativu se ne koriste jevrejske reči za greh, pobunu ili nepravdu. Šta mislite zašto? Na koje načine su stid i strah fundamentalni za ljudski rod? Kako nam poznavanje Boga i Njegovog spasenja pomaže u razmatranju ovih pitanja?

2. Ljudi i dalje hrišćanskog Boga vide kao Onog koji ograničava. Koliko često smo čuli: „Šta je pogrešno u tome što činimo“ ovo ili ono? Koji je najuspešniji način da uklonimo hiljadama godina staru mrlju na Božjem ugledu? Jedna strategija je da pokažemo da Bog i dalje ograničava samo jednu stvar od svojih dela stvaranja: greh. Činjenica da jedno drvo ima hiljadu različitih plodova ne znači da nam Bog uskraćuje hiljadu različitih stvari.