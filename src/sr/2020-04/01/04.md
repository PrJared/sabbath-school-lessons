---
title:  Neshvatanje poruke
date:   29/09/2020
---

Kao što smo juče videli, uprkos jasnoj Božjoj zapovesti, Eva je, čak i svojim rečnikom, razvodnila ono čemu je bila naučena.

Premda nije pogrešno protumačila ono što joj je Gospod rekao, očigledno je da to nije dovoljno ozbiljno shvatila. Teško je prenaglasiti posledice njenih postupaka.

Dakle, kad se srela sa zmijom, Eva joj je ponovila (mada ne precizno) ono što je Bog kazao u vezi s drvećem u vrtu (1. Mojsijeva 3,2.3). Naravno, ta poruka nije bila ništa novo za zmiju. Ona je bila upoznata s tom zapovešću, te otuda i dobro pripremljena da je izokrene iskoristivši Evinu naivnost.  

`Proučite tekst 1. Mojsijeva 3,4-6. Osim što se direktno suprotstavila Božjim rečima, šta je zmija još rekla, što je, očigledno, imalo uspeha kod Eve? Koja načela je zloupotrebila?`

Kada joj je zmija rekla da je ta poruka delom netačna, Eva je mogla da ode i posavetuje se sa Bogom. To je ono najlepše u vezi sa vaspitanjem i obrazovanjem u Edemskom vrtu – pristup svom moćnom Učitelju koji su prvi učenici imali nesumnjivo nadmašuje sve što bismo danas uopšte mogli da zamislimo ovde na zemlji. Međutim, umesto da otrči, da zatraži božansku pomoć, Eva je prihvatila poruku zmije. Njeno prihvatanje te izmenjene poruke ukazuje na izvesnu sumnju sa Evine strane u pogledu Boga i onoga što im je On kazao.  

U međuvremenu, Adam je i sam zapao u tešku situaciju. „Adam je shvatio da je njegova životna saputnica prestupila Božju zapovest, prekršila jedinu zabranu koja im je bila izrečena kao proba njihove vernosti i ljubavi. U njegovim mislima rasplamsala se užasna borba. Žalio je što je dozvolio Evi da se udalji od njega. Međutim, delo je već bilo učinjeno. Morao se odvojiti od one čije mu je društvo pričinjavalo toliku radost. Kako da to podnese?“ – Elen G. Vajt, Stvaranje - patrijarsi i proroci, str. 56 (orig.) Nažalost, mada je znao šta je dobro a šta zlo, i on je napravio pogrešan izbor.

`Razmišljajte o ironiji obmane koju ovde nalazimo – zmija je rekla da će oni, ako budu jeli s tog drveta, „postati kao bogovi“ (1. Mojsijeva 3,5). Ali, zar tekst 1. Mojsijeva 1,27 ne kaže da su oni već bili kao Bog? Šta saznajemo na osnovu tih tekstova kad je reč o tome kako lako možemo biti prevareni, i zašto su vera i poslušnost naša jedina zaštita, čak i kada imamo najbolje vaspitanje i orazovanje,kakvo su Adam i Eva imali?`