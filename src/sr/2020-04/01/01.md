---
title:  Vaspitanje i obrazovanje u Edemskom vrtu
date:   26/09/2020
---

### Tekstovi za proučavanje u toku sedmice:
1 Mojsijeva 2,7-23; 1. Mojsijeva 3,1-6; 2. Petrova 1,3-11; 2. Petrova 2,1-17; Jevrejima 13,7.17.24.

> <p>Tekst za pamćenje</p>
>„Gle, Bog je najviši svojom silom, ko je učitelj kao On?“ (Jov 36,22).

Većini proučavalaca Biblije poznata je priča iz prva tri poglavlja 1. Mojsijeve, kao i galerija likova koji se tu pojavljuju: Bog, Adam, Eva, anđeli, zmija. Scena je postavljena u prelepom rajskom vrtu zvanom „Edem“. Zaplet kao da sledi logičan niz događaja. Bog stvara. Bog poučava Adama i Evu. Adam i Eva greše. Adam i Eva bivaju prognani iz Edema. Međutim, pažljivije razmatranje prvih nekoliko poglavlja 1. Mojsijeve, naročito kroz sočiva vaspitanja i obrazovanja, pruža nove uvide u tu priču, njene protagoniste i njihovo okruženje.

„Sistem vaspitanja ustanovljen u početku sveta trebalo je da služi kao uzor ljudima u svim budućim vremenima. Kao ilustracija njegovih načela, osnovana je uzor-škola u Edemu, u domu naših praroditelja. Edemski vrt bio je učionica, priroda je bila udžbenik, Stvoritelj lično bio je učitelj, a roditelji ljudskog roda bili su učenici.“ – Elen G. Vajt, Vaspitanje, str. 20 (orig.)

Gospod je bio osnivač i upravnik prve škole, a i učitelj u njoj. Ali, kao što znamo, Adam i Eva su na kraju izabrali drugog učitelja i naučili pogrešne lekcije. Šta se dogodilo i zašto, i šta možemo saznati na osnovu tog ranog izveštaja o vaspitanju i obrazovanju, što bi nam moglo biti od koristi danas?