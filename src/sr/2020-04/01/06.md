---
title:  Oni koji preziru autoritet
date:   01/10/2020
---

Neki učenici se smatraju „prirodnim talentima“ u razredu. Oni jedva uopšte moraju da uče da bi dobili odlične ocene. Lako usvajaju gradivo. Znanje kao da se prosto „lepi“ za njih. Međutim, 1. i 2. Petrova poslanica očigledno pokazuju da naše obrazovanje u Hristu pruža podjednake šanse svima koji hoće da mu se posvete.  

Ipak, ohrabrujuće reči iz 1. poglavlja 2. Petrove poslanice u suprotnosti su sa otrežnjujućom opomenom u 2. poglavlju iste knjige.

`Pročitajte tekst 2. Petrova 2,1-17. Kakve snažne i stroge reči Petar tu iznosi? U isto vreme, usred tih oštrih opomena i ukora, kakva velika nada nam je obećana?`

Zapazite šta Petar u 10. stihu piše o onima koji preziru autoritet. Kakav je to oštar ukor i za ono što predstavlja realnost u naše vreme. Mi kao crkveno telo moramo raditi na preuzimanju određenih nivoa autoriteta (videti Jevrejima 13,7.17.24), a pozvani smo i da im se pokoravamo i budemo im poslušni, makar u onom stepenu u kom su oni sami verni Gospodu.  

Međutim, usred tih oštrih ukora, Petar (u 9. stihu) iznosi potpuno suprotnu ideju. On kaže da, i pored toga što ima moć da uništi one koji izaberu prevaru, „zna Gospod pobožne izbavljati od napasti“. Da li to znači da deo našeg hrišćanskog vaspitanja i obrazovanja nije samo izbegavanje iskušenja, već i učenje na koje sve načine Bog može da nas izbavi iz njih, a isto tako i da nas zaštiti od onih koji će, kako on kaže, „unijeti jeresi pogibli“ (2. Petrova 2,1)? Takođe, budući da je preziranje vlasti tako oštro osuđeno, zar naše hrišćansko vaspitanje i obrazovanje ne bi trebalo da obuhvati i učenje kako da na ispravan način razumemo svoje učitelje, kako da im se pokorimo i da ih slušamo (Jevrejima 13,17)?

Premda se ne može reći da su Adam i Eva prezirali autoritet, oni su na kraju odlučili da mu budu neposlušni. A njihov prestup čini utoliko težim činjenica da su oni to uradili otvoreno se protiveći onome što im je taj autoritet, sam Bog, rekao, a koji je to, uostalom, učinio za njihovo dobro.

Pozabavite se detaljnije tim pitanjem autoriteta, ne samo u crkvi i porodici već i životu uopšte.

`Zašto je autoritet toliko važan, bilo da je reč o njegovom pravilnom ispoljavanju, ili o pravilnom iskazivanju poštovanja prema njemu? Iznesite svoje odgovore u subotu u razredu.`