---
title:  Obnavljanje onoga što je izgubljeno
date:   30/09/2020
---

Pošto su odlučili da slede poruku zmije, Adam i Eva su se, između ostalog, suočili sa proterivanjem iz Božje učionice. Zamislite samo šta su sve oni izgubili zbog greha. Kad shvatimo njihov pad, možemo bolje da razumemo svrhu našeg vaspitanja i obrazovanja u sadašnjem vremenu. Uprkos njihovom proterivanju, život u nesavršenom svetu dao je novu svrhu obrazovanju.

Ako je obrazovanje pre pada predstavljalo Božji način da Adama i Evu upozna sa sobom, svojim karakterom, dobrotom i ljubavlju, onda bi obrazovni rad danas morao doprineti tome da se ljudski rod ponovo upozna sa svim tim i da se Božji lik obnovi u nama. I pored toga što su fizički uklonjena iz Njegovog prisustva, Božja deca još uvek mogu da upoznaju Njega, Njegovu dobrotu i ljubav. Kroz molitvu, službu, proučavanje Njegove Reči, možemo se približiti svom Bogu kao što su to Adam i Eva činili u Edemu.

Dobra vest je da, zahvaljujući Isusu i planu spasenja, nije sve izgubljeno. Mi imamo nadu u spasenje i obnovljenje. A hrišćansko vaspitanje i obrazovanje trebalo bi najvećim delom da upućuje učenike na Isusa, na ono što je On učinio za nas i na obnovljenje koje nudi.

`Pročitajte tekst 2. Petrova 1,3-11. U svetlu svega što je izgubljeno kad su ljudska bića napustila Vrt, ovi stihovi dolaze kao ohrabrenje da mnogo toga ipak može biti obnovljeno. Šta Petar tvrdi da moramo učiniti kako bismo mogli tražiti obnovljenje Božjeg lika u našem životu? `

Preko Isusa, nama su date „sve božanstvene sile Njegove, koje trebaju k životu i pobožnosti“ (2. Petrova 1,3). Kakvo obećanje! Kakve bi to sile mogle da budu? Petar nam zapravo daje listu: vera, vrlina, znanje, samokontrola, uzdržanje, i tako dalje. Zapazite, takođe, da je znanje jedna od stavki koje Petar navodi. Ta ideja nas, naravno, vodi do pojma obrazovanja. Pravo obrazovanje će voditi ka pravom znanju, znanju o Hristu, i tako ćemo postajati sve sličniji Njemu, a bićemo spremni i da svoje znanje o Njemu delimo sa drugima.

`Razmislite za trenutak o činjenici da je zabranjeno drvo bilo drvo „znanja dobra i zla“. Šta nam to govori o činjenici da nije svako znanje dobro? Kako pravimo razliku između dobrog i lošeg znanja`