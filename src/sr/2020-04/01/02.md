---
title:  Prva škola
date:   27/09/2020
---

Iako mi uglavnom ne doživljavamo vrt kao učionicu, to poređenje zaista ima smisla, pogotovu kad je reč o Edemskom vrtu, punom netaknutog bogatstva Božjeg stvaranja. Teško je zamisliti, iz naše današnje perspektive, koliko su toga ta savršena bića u savršenom svetu mogla da nauče u toj „učionici“.

`Pročitajte tekst 1. Mojsijeva 2,7-23. Šta zapažate kad je reč o svr­ho­vitosti s kojom je Bog stvorio, smestio i uposlio Adama? `

Bog je stvorio muškarca i ženu po svom liku, dao im je dom i smisleni posao. Kad uzmemo u obzir dinamiku učitelj-učenik, ovo je idealan odnos. Bog je poznavao Adamove sposobnosti budući da ga je On sam stvorio. Mogao je da poučava Adama, znajući da je Adam u stanju da ostvari svoj puni potencijal.

Bog je čoveku dao odgovornost, ali je želeo da čovek bude i srećan. A možda je deo onoga što ga je činilo srećnim, bilo upravo to što je dobio odgovornosti. Uostalom, ko ne nalazi zadovoljstvo, pa čak i sreću u tome da dobije određene dužnosti i da ih verno izvršava? Bog je poznavao Adamovo srce i znao šta mu je potrebno da bi napredovao, pa mu je dao zadatak da održava vrt. „I uzevši Gospod Bog čovjeka namjesti ga u vrtu edemskom, da ga radi i da ga čuva“ (1. Mojsijeva 2,15). Nama je teško da zamislimo, budući da poznajemo samo svet greha i smrti, šta je sve taj posao obuhvatao i koje pouke je Adam nesumnjivo stekao dok je obrađivao i održavao vrt u kom je živeo.

U tekstu 1. Mojsijeva 2,19-23, vidimo kako Bog stvara životinje da bi Adamu pravile društvo, a zatim i Evu kao Adamovu ženu. Bog je znao da je Adamu potrebno društvo i pomoć nekoga ravnog njemu, te je stvorio ženu.  

Bog je takođe znao da je čoveku potrebno da ostane u bliskom odnosu s Njim, i zato je stvorio jedno prisno mesto unutar vrta u Edemu. Sve to dokazuje Božju svrhovitost u stvaranju i Njegovu ljubav prema čovečanstvu. I ponovo, s obzirom na veliku udaljenost između nas i Edema, teško je zamisliti kako je to sve izgledalo – ali je zabavno pokušavati da to zamislimo, zar ne?

`Iako smo veoma udaljeni od Edema, još uvek možemo da izvlačimo pouke iz prirode. Koje su to pouke i kakve koristi imamo od njih kada ih tumačimo kroz sočiva Svetog pisma?`