---
title:  Veliki Učitelj
date:   24/12/2020
---

Kao što smo videli tokom celog ovog tromesečja, osnovni vid Hristove službe ovde na zemlji bilo je Njegovo delovanje u ulozi učitelja. Od početka Njegove službe, rečima i delima, Isus je neprestano učio svoje sledbenike istinama o sebi, o Ocu, o spasenju i o nadi koja nas čeka (videti Matej 5,2; Marko 4,2; Luka 19,47; Jovan 6,59).

Zaista, sve što je potrebno jeste da prelistate neko Evanđelje, bilo koje, i sve vreme ćete nailaziti na Isusa kako poučava. I mada nas, čak i sada, Gospod poučava preko svoje Reči, to učenje će se nastaviti i u novom svetu. Ali zamislite koliko će drugačije to izgledati u jednom svetu nenarušenom grehom i svim onim ograničenjima koja nam on nameće.

`„I ako mu ko reče: Kakve su ti to rane na rukama? On će odgovoriti: Dopadoh ih u kući prijatelja svojih“ (Zaharija 13,6). O čemu je po vašem mišljenju reč u ovom tekstu?`

„Godine večnosti, dok budu proticale, donosiće sve slavnija i bogatija otkrivenja o Bogu i Hristu. Kako se bude umnožavalo znanje, tako će se uvećavati ljubav, poštovanje i sreća. Što više ljudi budu učili o Bogu, više će se diviti Njegovom karakteru. Dok im Isus bude otkrivao bogatstva otkupljenja i zadivljujuća dostignuća u velikoj borbi sa sotonom, srca otkupljenih plamteće sve vatrenijom odanošću, i oni će sa sve većom radošću prebirati po svojim zlatnim harfama. A deset tisuća puta deset tisuća i tisuću tisuća glasova sjediniće se u gromoglasnom hvalospevu...

Velika borba je završena. Greha i grešnika više nema. Ceo svemir je čist. Sklad i radost ispunjavaju beskrajno delo stvaranja. Od Onoga koji je sve stvorio teče život, i svetlost, i radost u sva prostranstva bezgraničnosti. Od najsitnije čestice do najvećeg sveta, sve stvoreno, živo i neživo, u svojoj nepomućenoj lepoti i savršenoj radosti, objavljuje da je Bog ljubav.“ – Elen G. Vajt, Velika borba, str. 678 (orig.)

Od svih neverovatnih istina o kojima ćemo učiti u večnosti, nijedna neće moći da nas očara više od one o Hristovoj žrtvi u našu korist. Zamislite koliko mora da je duboko i bogato to što ćemo proučavati kroz čitavu večnost.

`Kako možemo čak i sada naučiti da više cenimo to što je Isus učinio za nas na krstu?`