---
title:  Tada ćemo znati
date:   22/12/2020
---

„Nebo je škola. Svemir je njena oblast proučavanja. Beskonačni je njen Učitelj. Ogranak ove škole bio je otvoren u Edemu. A kad se plan spasenja ostvari, obrazovanje će opet biti nastavljeno u edemskoj školi.“ – Elen G. Vajt, Vaspitanje, str. 301 (orig.).

Ako ste i vi poput većine ljudi, onda imate mnogo pitanja – pitanja o grehu, patnji, bolesti, smrti, o tome zašto se ovo ili ono dešava, ili zašto se neke druge stvari dešavaju.

Mi imamo pitanja i o svetu prirode i svim njegovim tajnama. I pored neverovatnog napretka koji je nauka postigla da bi nam pomogla da bolje razumemo ovaj svet i univerzum u celini, toliko toga još uvek je izvan našeg domašaja.   

Od najjednostavnijih oblika života do neba nad našim glavama, od kretanja subatomskih čestica do kruženja galaksija razbacanih po celom svemiru, suočeni smo sa realnošću koja je mnogo šira i dublja nego što naš um sada može da pojmi, pogotovu u kratkom vremenu koje ovde imamo da bismo sve to sami proučili.

Ali, kad budemo imali večnost za proučavanje, onda će nam nesumnjivo mnoge tajne biti razjašnjene.

**Šta nam sledeći tekstovi govore o onome o čemu ćemo učiti kad se cela ova žalosna epizoda sa grehom, patnjom i smrću najzad završi?**

`1. Korinćanima 13,12`

`1. Korinćanima 4,5`

Obećano je da će nam biti dato da razumemo ono što, zasad, ostaje skriveno od nas. Kako je divna ta nada da ćemo jednom kad budemo sagledali i razumeli ono što nam sad izgleda tako teško, imati samo hvale za Boga! Najvažnije za nas sada je da se držimo svoje vere, da se uzdamo u Božja obećanja, da živimo u skladu sa svetlošću koju imamo i da izdržimo do kraja. A dobra vest je da sve možemo „u Isusu Hristu“, koji nam „moć daje“ (Filibljanima 4,13).

`Koja vam teška pitanja leže na srcu? Šta vam to sada izgleda toliko neshvatljivo? Kako nam učenje da se oslanjamo na Boga u onome što razumemo može pomoći i u vezi sa onim što, za sada, ne razumemo?`