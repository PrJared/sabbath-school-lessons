---
title:  Pouka za učitelje
date:   25/12/2020
---

## PRVI DEO: OPŠTI PREGLED

Većina ljudi nije svesna neobične apatije koja vlada u njihovom životu. Postoji najmanje na desetine ciljeva svakog dana, od obavljanja kućnih poslova do ispunjenja određenih rokova. Zauzeti smo utvrđivanjem ovih kratkoročnih ciljeva, a zatim iznalaženjem načina kako da ih ostvarimo. Međutim, kada je reč o utvrđivanju cilja života i načina da ga ostvarimo, ukočimo se od straha. Kako je moguće da ljudi mogu biti toliko zabrinuti za sudbinu svog omiljenog sportskog tima, a ravnodušni i apatični prema svojoj večnoj sudbini ili večnoj sudbini svoje porodice? Isus, u očajničkom pokušaju da probije ovu apatiju kaže: „Jer kakva je korist čovjeku ako zadobije sav svijet, a duši svojoj naudi?“ (Marko 8,36)

Oni koji izaberu da ne žrtvuju sudbinu svoje duše radi prolaznog dobitka neće se razočarati. Naš novi život biće ispunjen Božjim prisutvom (Otkrivenje 21,3) i svaka fizička/duhovna potreba biće ispunjena (Otkrivenje 7,16.17). Pošto je Isus uložio vreme da nas uči o Bogu i Njegovim putevima dok je hodao ovom Zemljom, možemo zaključiti da će se obrazovanje nastaviti i u budućnosti. Neće biti razočarenja, dosade i apatije. Nećemo biti duhovi rastavljeni od tela koji će lebdeti kao para i povremeno svirati harfu. Daleko od toga. „Godine večnosti, u svom toku donosiće sve slavnija i bogatija otkrivenja o Bogu i Hristu. Umnožavanjem znanja umnožavaće se ljubav, poštovanje i sreća. Što više budu upoznavali Boga, ljudi će se sve više i više diviti Njegovom karakteru.“ (Elen Vajt, Velika borba, str. 678. original)

## DRUGI DEO: KOMENTAR

### Pismo

Slava koja čeka otkupljenje sa Zemlje ne može se prenaglasiti. Prvo, neće više biti bola ni u kom obliku: neće biti plača, tuge, smrti (Otkrivenje 21,4). Neće biti budućeg izvora tuge jer Onaj koji sedi na prestolu kaže: „Evo sve novo tvorim.“ (Otkrivenje 21,5) Greh je koren patnje i svaki njegov deo drži se izvan otkupljenih (Otkrivenje 21,8). Drugo, primićemo utehu za sve patnje iz prošlosti, jer će Bog lično „otrti svaku suzu od očiju njihovijeh“ (Otkrivenje 21,4). Bićemo „carevi i sveštenici Bogu“ (Otkrivenje 1,6) sa nezasluženom i zapanjujućom privilegijom da sedimo sa Njim na Njegovom prestolu (Otkrivenje 3,21). Možemo samo zamisliti uzvišenost bogosluženja i hvale koja će obilno teći iz srca preplavljenja zahvalnošću za ono što su Bog i Jagnje učinili za nas. Možete li da nas zamislite kako se pridružujemo starešinama i bacamo svoje krune pred Njegove noge (Otkrivenje 4,10)? Kako mogu reči na adekvatan način opisati takav prizor?

### Neprekidna nova saznanja o Bogu

Iako ovo dobro zvuči, čime ćemo se zanimati sve vreme? Kao ograničena ljudska bića, borimo se sa pojmom večnosti. Naše sadašnje iskustvo pokazuje da čak i stvari koje su nam jednom pružale zadovoljstvo vremenom gube svoju važnost.

Razlog zašto nova Zemlja/nebo nikada neće biti nezanimljivi je taj što iako „svako zadovoljstvo ima rok trajanja, o Bogu neprekidno možemo sticati nova saznanja“. Nema sumnje da će naša srca nastaviti, kroz večnost, da se ispunjavaju čuđenjem dok Ga budemo posmatrali, slušali i učili od Njega. Setite se kako je Sveto pismo hiljadama godina držalo pažnju Jevreja i hrišćana. Shvatimo sada da će nam svaki dan proveden sa Bogom dati novu Bibliju – punu informacija kakve ranije nismo čuli – dok posmatramo kako Bog iznova ostvaruje zajednicu sa svojim bićima i iznosi mudrost u hiljadu različitih situacija. Bićemo zadivljeni. Abraham Hešel kaže: „Nikada u životu nisam molio Boga za uspeh ili mudrost ili silu ili slavu. Tražio sam čudo i On mi ga je dao.“

Prema tome, kako znamo da će nebo prevazići i naše najsmelije snove? Zato što je u nas usađena određena svrha – da upoznamo Boga i zauvek se radujemo s Njim. Dakle, osim ako neko ne misli da je Bog loš inženjer, nikada ne treba da brinemo o dosadi, apatiji ili monotoniji u večnom životu. Kao što je K. S. Luis izneo u svom razmišljanju: „Bog nas je stvorio: izumeo nas je kao što je čovek izumeo motor. Automobil je napravljen tako da radi na gorivo i neće dobro raditi ukoliko upotrebimo nešto drugo. Bog je konstruisao da ljudska mašina radi na Njega. On lično je gorivo na koje je naš duh osmišljen da radi.“

### Pismo

Možemo pretpostaviti da osećaj čuđenja podstiče učenje. Opet, šta možemo zaključiti posmatranjem dece, koliko često je trenutak čuđenja praćen snažnim pitanjem? „Vau, Pogledaj to! Kako se to događa?“ Još jedna karakteristika koja podstiče učenje je tajnovitost. Pavle je seme smatrao pristavom „tajni Božijeh“ (1. Korinćanima 4,1). Ko ne bi želeo da čuje i sazna šta Bog želi da kaže?

Pavle nastavlja sa ovom idejom da će stvari, kada Gospod dođe, postati jasnije: „Zato ne sudite ništa prije vremena, dokle Gospod ne dođe, koji će iznijeti na vidjelo što je sakriveno u tami i objaviće savjete srdačne.“ (1. Korinćanima 4,5) U datom kontekstu on iznosi ovu misao kao odbranu svoje službe. Iako Pavle koristi ovu misao u prilično uskom kontekstu, tekst se očigledno može primeniti na čitav niz stvari koje trenutno ne shvatamo u potpunosti. Same pojedinosti iz stvorenog sveta izvori su neprocenjivog istraživanja koji će nas sigurno podsticati da učimo i sa zadovoljstvom saznajemo kroz svu večnost; i, kao što smo već zapazili, neiscrpni planovi, namere i karakter Božji pružiće beskrajne prilike za učenje.

Još jedan tekst koji se često koristi da istakne nezamislivu slavu neba glasi: „Što oko ne vidje, i uho ne ču, i u srce čovjeku ne dođe, ono ugotovi Bog onima koji ga ljube.“ (1. Korinćanima 2,9)
Ovaj tekst ispunio je mnoge uzbuđenjem i iščekivanjem kako će nebo biti zadivljujuće. Međutim, specifičan kontekst ovog stiha ne podržava ideju 1) da niko nije video ono o čemu se govori i 2) da je nebo prvenstveno to što je Bog pripremio. Prvo, izraz koji sledi odmah posle teksta o kome govorimo glasi: „A nama je Bog otkrio Duhom svojijem.“ Dakle, to što nismo „videli“ ili „čuli“ otkriveno je Pavlu i zajednici kroz Duha. Da li ovaj tekst govori o Pavlovom primanju predslike neba? Ne radi se o tome. Stihovi koji prethode našem tekstu govore o „mudrosti Božjoj“ sakrivenoj u „tajnosti“. Ta tajnost je povezana sa uvodnom mišlju poglavlja, koja govori o „Isusu Hristu, i to raspetom“. Brzo pretraživanje izraza „mudrost Božja“ i „tajnost“ u Pavlovim poslanicama pomaže da uvidimo o čemu Pavle govori kada kaže: „Što oko ne vidje i uho ne ču“. On govori o Jevanđelju razapetog Hrista i veličanstvenim ishodima (Efescima 1,9.10; Efescima 3,3-6; Kološanima 1,26.27; Kološanima 4,3; Efescima 3,10.11). Kontekstualizovano shvatanje ovog poznatog teksta ne oduzma ništa od slave neba. Ono dodaje slavi poznavanja Boga i Njegovih namera kao što se vidi u Hristu Isusu i kaže da sada možemo da iskusimo ovu slavu kroz Duha. To je naše iskustvo „neba na Zemlji“.

## TREĆI DEO: PRIMENA U ŽIVOTU

Da postoji samo jedna sudbina, ta sudbina bila bi neizbežna šta god da učinimo. Međutim, Biblija jasno kaže da postoje dve sudbine (Jovan 5,29). Mi biramo: i izbor ne može biti lakši. Svesno primenjivanje ove odluke je odličan način da započnemo svaki dan. Umesto da čim ustanemo ujutru posegnemo za svojim telefonima, proveravamo društvene mreže ili gledamo vesti, zašto ne bismo glasno rekli, pre nego što nam stopala dodirnu pod, šta sve odlučujemo kao Hristov sledbenik. Na primer:

1. Danas odlučujem da hodam sa Bogom.

2. Odlučujem da budem Hristov učenik i naučim sve što mogu od Njega.

3. Odlučujem da posmatram druge i da se prema njima odnosim na način kako je Isus to činio.

4. Biram ispunjavajuću radost svetosti umesto prolazna grešna zadovoljstva.

5. Biram večni život umesto večne smrti.

6. Odlučujem da dozvolim Isusu da me učini novom tvarju u Njemu.

U subotnoškolskom razredu zamolite učenike da navedu još neke izjave sa „ja odlučujem“ kojima mogu započeti svoj dan.

Doslovno sve što znamo, naučili smo. Ova misao čini obrazovanje temeljem života. Od znanja koje je potrebno da vežemo pertlu do spasonosnog poznavanja Jevanđelja, obrazovanje sve obuhvata. Deo onoga što nebo čini „nebom“ jeste da se učenje zauvek nastavlja. Da Boga možemo da shvatimo u prvih 100 godina, ili On ne bi bio Bog ili bismo mi bili Bog, a nijedno ni drugo nije tačno. Hvala Bogu, On je i Darodavac i Predmet konačnog dragocenog dara datog čoveku: dara večnog učenja.