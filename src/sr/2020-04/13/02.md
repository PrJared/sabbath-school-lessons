---
title:  Sudbina mrtvih
date:   20/12/2020
---

Tokom sedamnaestog veka, francuski pisac po imenu Blez Paskal razmišljao je o stanju čovečanstva. Po njemu, koliko god dugo čovek živeo (a tada se nije baš dugo živelo), i koliko god dobar život imao (a život i nije bio baš tako sjajan u to vreme), pre ili kasnije će umreti.

Osim toga, šta god da je to što dolazi posle smrti, to će trajati duže, beskrajno duže od kratkog životnog veka na ovom svetu koji prethodi smrti. Otuda, po Paskalu, najlogičnija stvar koju bi neko mogao i trebalo da sazna jeste kakva sudbina čeka umrle. On je bio zapanjen videvši koliko se ljudi uznemiravaju zbog nečeg kao što je „gubitak položaja, ili neka navodna uvreda njihove časti“, a skoro nikakvu pažnju ne posvećuju pitanju šta će biti s njima posle smrti.

To o čemu je Paskal pisao ima smisla. I to je nesumnjivo razlog što Biblija troši mnogo vremena govoreći o obećanju upućenom onima koji će naći spasenje u Isusu – obećanju o tome šta ih čeka u budućnosti.

`Pročitajte sledeće tekstove: Jovan 6,54; Jovan 3,16; 1. Jovanova 5,13; 1. Timotiju 1,16; Jovan 4,14; Jovan 6,40; Juda 1,21; Titu 3,7. Kakva nada nam je tu ponuđena?`

Večni život ima tako mnogo smisla u svetlosti krsta; u svetlosti krsta, ništa drugo nije smisleno osim večnog života. To što je Stvoritelj svemira, Onaj koji „i svijet stvori“ (Jevrejima 1,2), Onaj kroz koga „živimo, i mičemo se, i jesmo“ (Dela 17,28), to što se On, Bog, javio u ljudskom telu i u tom telu umro... čemu sve to? Da bismo mi na kraju trunuli, kao životinja uginula kraj puta?

Upravo zbog toga je Novi zavet protkan obećanjima o večnom životu, jer jedino ono što je večno garantuje povratak u stanje kakvo je bilo na početku. Ni u milion, pa čak ni u milijardi godina, možda ne bi bilo dovoljno dobrih trenutaka da bi se nadoknadili oni loši. Samo večnost može da dovede u ravnotežu sve stvari, a zatim i neke pojedinačne, jer je beskonačno uvek iznad konačnog, i to uvek beskrajno.

Paskal je bio u pravu. Naše vreme ovde je tako ograničeno u poređenju sa onim što dolazi. Kako je onda nerazumno ne biti spreman za večnost koja nas očekuje.  

`Šta možete da kažete nekome ko pokazuje potpunu ravnodušnost prema onome što se dešava nakon smrti? Kako možete pomoći toj osobi da uvidi koliko je zapravo nelogičan jedan takav stav?`