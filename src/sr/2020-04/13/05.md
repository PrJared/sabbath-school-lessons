---
title:  Škola u večnosti
date:   23/12/2020
---

„Jer naša laka sadašnja briga donosi nam vječnu i od svega pretežniju slavu, nama koji ne gledamo na ovo što se vidi, nego na ono što se ne vidi; jer je ovo što se vidi, za vrijeme, a ono što se ne vidi, vječno“ (2. Korinćanima 4,17-19).

`Kakvu nadu nam taj tekst nudi? Koje bi to mogle biti nevidljive, večne stvari koje čekamo, koje su nam obećane preko Isusa? Videti takođe Otkrivenje 21,1.2; Otkrivenje 2,7; Otkrivenje 7,14-17.`

Koliko god da su realna obećanja koja su nam ponuđena u Isusu, koliko god dobrih razloga imamo da u njih verujemo, ostaje činjenica da nam Biblija daje samo nagoveštaje, samo letimične uvide u ono što nas čeka. Međutim, ono u šta možemo biti sigurni jeste da će to biti divno, jer, pomislite samo kako bi divan bio život bez pustošenja koje donosi greh!  

Sav naš bol, sva naša patnja, sve sa čim se ovde borimo izazvano je grehom i njegovim posledicama. Hristos je došao da ukine sve to, i On će obnoviti zemlju u skladu sa onim što je Bog prvobitno nameravao, pre nego što se greh pojavio. Ona će zapravo biti još bolja, jer ćemo usred sve te slave moći zauvek da posmatramo ožiljke na Isusovim rukama i nogama – cenu našeg spasenja.

„Velika oblast za istraživanje tada će se otvoriti za nas pošto bude uklonjena koprena koja sada zamračuje naš vidik, kad naše oči ugledaju svet lepote koji sada površno posmatramo mikroskopom; kada budemo gledali slavu nebesa koju sada izdaleka posmatramo teleskopom; kada bude uklonjen zlokoban uticaj greha, kada se cela Zemlja pojavi u krasoti ’Gospoda, Boga našega’ (Psalmi 90,17). Tada će svaki istraživač, čovek nauke, moći da čita izveštaje o stvaranju, a da ne otkrije ništa što bi ga podsetilo na zakon zla. Moći će da sluša muziku glasova iz prirode, a da ne otkrije nijednu notu tugovanja, nijedan prizvuk žalosti. U svemu stvorenom moći će da prati samo jedan rukopis – u beskrajnom svemiru da gleda Božje ime ispisano velikim slovima, a na zemlji, na moru, na nebu neće zapaziti nijedan zaostali trag zla.“ – Elen G. Vajt, Vaspitanje, str. 303 (orig.)

`Pokušajte da dočarate sebi kako će izgledati večni život u jednom potpuno novom svetu – u svetu bez svega onog što život ovde čini tako mučnim. Kako ga zamišljate? Kojim stvarima se posebno radujete?`