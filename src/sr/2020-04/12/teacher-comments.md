---
title:  Pouka za učitelje
date:   18/12/2020
---

## PRVI DEO: OPŠTI PREGLED

Subota, koja je mnogo više od dvadesetčetvoročasovnog odmora od rada, u teološkom smislu predstavlja bogat i intimni dar vremena našeg Stvoritelja. Šta god znamo o Suboti, budite sigurni da uvek postoji nešto što treba da otkrijemo.

Ali kako je Subota povezana sa obrazovanjem? Setite se trenutaka kada ste najviše naučili o Bogu. Proučavanja, propovedi, druženja, posebni govornici, pesme, seminari, večernja bogosluženja, kampovi, zajednički ručkovi – u kojoj meri su ovi trenuci obuhvatali časove subotnog dana? Ako razmislimo, za mnoge od nas, Subota je bila „škola u vremenu“ u koju smo bili primljeni, u kojoj smo školovani i u kojoj nastavljamo da budemo doživotni učenici na putevima Božjim i u carstvu Božjem.

Subota takođe pruža vreme da se podsetimo onoga što smo zaboravili. Test vezan za Subotu/manu bio je zaista test poverenja/poslušnosti da se Izrailj ponovo upozna sa svojim Bogom posle boravka u Egiptu koji ih je pomeo. Isus je koristio Subotu da ponovo izgradi svetost olakšavajući ljudsku patnju umesto da daje prednost tradicijama koje ističu zabrane vezane za Subotu (Matej 12,11.12). Njegov briljantan i kratak ukor  – „Subota je načinjena čovjeka radi, a nije čovjek Subote radi“ – stoji kao spomenik ponovnog obrazovanja i popravljanja (Marko 2,27). Isus je „Gospodar i od Subote“ i mi možemo da učimo o Jednome proučavajući drugo (Luka 6,5).  

## DRUGI DEO: KOMENTAR

### Svedočanstvo o motivaciji

Razmislite na trenutak o tome kako da obrazujete nečije srce i um da postane poslušno Bogu, kao i Njegovoj zapovesti o Suboti. Tokom godina čini se da je došlo do promene – pozitivne promene – u strategiji kad je reč o motivisanju ljudi da poštuju Božje zakone.

Možemo naglašavati negativne posledice neposlušnosti (jad, ropstvo, kazne i smrt). Takođe, možemo koristiti pozitivnu motivaciju, u okviru koje je poslušnost tako privlačno predstavljena da ljudi smatraju kao da propuštaju nešto značajno ukoliko zanemare Božje zakone.

U razgovoru sa hrišćanima koji nisu adventisti postao sam izuzetno svestan ove dihotomije unutar motivacija. Kada su saznali da sam anihilacionista (da ne verujem da postoji mesto neprestanog, večnog mučenja), dva različita hrišćanina, koja se nisu poznavala, dala su isti komentar u dve različite prilike, kao da su čitali iz istog scenarija: „Zar ne gubiš uticaj u evanđeoskom radu i pridobijanju duša ako ne govoriš o paklu koji večno gori?“ Sećam se kako sam bio zatečen ovim komentarom i, potiskujući zaprepašćenje, rekao sam da smatram da su Isusov karakter i Njegov plan otkupljenja dovoljno dopadljivi da uspešno privuku ljude Bogu. Obojica su brzo nastavila, pomalo postiđeni, sličnim rečima: „Naravno, da, i to bi imalo uticaja.“ Pomislio sam u sebi: „Da, nadam se.“ Ali njihova automatska reakcija na moj anihilacionizam u osnovi je bio: „Kako možeš dovesti ljude na nebo bez spominjanja užarenosti pakla?“ Zapazite kako teologija neumoljivo utiče na evangelizam.

Došao sam do saznanja, možda po prvi put, da adventistički evangelizam i, u proširenom obliku, obrazovanje, na jedinstveni način mora da otkrije Božje srce i predstavi Boga tako da ljudi budu privučeni Njemu, a ne psihološki prisiljeni da dođu k Njemu. Zaista mislim psihološki prisiljeni. Jer, iskreno, ako je večno mučenje u ognju stvarnost izgubljenih, ne bih mogao u manjoj meri da marim ko je Bog, u ovom trenutku – samo mi recite magične reči ili u koje ortodoksne doktrine da poverujem kako bih mogao da izbegnem večnu sumpornu noćnu moru! Ko zna do koje mere crkve pune svoje crkvene klupe na osnovu te tvrdnje? Međutim, adventističko obrazovanje ne stavlja takvu alatku u svoju kutiju sa alatom da bi je upotrebila na svojim učenicima. Naravno, konačna smrt i žaljenje su opravdane negativne stvari i u nekim slučajevima one mogu pokrenuti nečije ozbiljno razmišljanje o svojoj budućnosti: ali pored svake negativne stvari ima na desetine pozitivnih koje utiču na osobu da deluje na osnovu onoga što će primiti, a ne na osnovu onoga što treba da izbegava. Razmislite o srećnom braku: da li je strah od bola i složenih posledica razvoda ono što drži supružnike zajedno ili su pronašli drugi izvor koji ih povezuje? Primenimo ova razmišljanja na razumevanje o značaju Subote.

### Pismo

U četiri Jevanđelja ima 89 poglavlja. Prilično je lako uvideti koliko ovih poglavlja govori o Isusovom razumevanju Subote. Pronalazimo 11 primera. To znači da jedno od osam poglavlja u Jevanđeljima govori o Suboti. Ta značajna brojka postaje relevantnija kada se setimo dve činjenice: 1) Isus je učinio toliko mnogo dela da Jovan smatra da „ni u sami svijet ne bi mogle stati napisane knjige“ (Jovan 21,25) da su sva ona zabeležena. 2) Najranija Jevanđelja verovatno su bila napisana 30 ili više godina posle Isusove smrti. Sada spojte te dve činjenice. Među većinom hrišćana vlada pretpostavka da se institucija Subote okončala na krstu; ali, da je tako, zar ne bi bilo čudno što se 1/8 Jevanđelja bavi Isusovim reformama Subote? Da je institucija Subote već bila mrtva 30 godina, naročito u svetlosti činjenice da je bilo toliko mnogo drugog materijala o Isusovom životu koji se mogao zabeležiti, kako bi ovo naglašavanje pitanja Subote bilo relevantno za mladu crkvu? Brz odgovor bi glasio, u najmanju ruku, da su rani hrišćani i dalje svetkovali Subotu. Iako je istinit, to je možda najmanje zanimljiv zaključak. Mora postojati dublje značenje od tog. Evo nekoliko zadivljujućih veza između Subote, spasenja, Isusa i Njegovog carstva. (Sledeći tekst uzet je iz: Ghana Robinson, The Origin and Development of the Old Testament Sabbath – A Comprehesive Exegetical Approach [PhD Dissertation, of Hamburg University, June 1975], pp. 413.414)

1. Rodoslovi u Jevanđelju po Mateju i Luki organizovani su prema sedmostrukom uređenju, sabatikal, ili onome koji se temelji na broju deljivom sa sedam. Matej, na primer, navodi tri grupe od 14 naraštaja u kojima Avram, David I Isus zauzimaju najvažnije mesto. Isus je nastavak i kulminacija obrasca spasenja, koji je započeo u Izrailju. Luka spominje 77 naraštaja, počevši od stvaranja pa sve do Isusa. Povezivanje Isusa sa stvaranjem preko rodoslova pokazuje da je spasenje koje On nudi za celo čovečanstvo, što je osnovna istina koju Subota simbolički predstavlja.

2. Činjenica da je Isus „Gospodar od Subote“ (videti: Matej 12,8) znači da Subota pripada Mesiji kao što je pripadala Jahveu u Starom zavetu. U Starom zavetu, Subota je bila znak zaveta koji je Bog imao sa Izrailjem, da bi znali da je Gospodar od Subote Bog (Jezekilj 20,20) i da je On taj koji ih posvećuje (Jezekilj 20,12; 2. Mojsijeva 31,13). Strancu koji je svetkovao Subotu takođe je bilo garantovano da će primiti „mjesto... i ime vječno“ u Njegovom domu (Isaija 56,5), koji treba da bude dom molitve „svim narodima“ (Isaija 56,7). „U tom smislu je Subota sigurno data radi... čoveka, za njegovo spasenje“. Isus naglašava ova ista pitanja postavljajući retoričko pitanje da li je Subota vreme kada treba „dušu održati“ (Marko 3,4) i one koji pate osloboditi od ropstva (Luka 13,16). Subota je tesno povezana sa spasenjem u Starom zavetu (5. Mojsijeva 5,15), a isto je i u Isusovom slučaju u Novom zavetu.

3. Kao što je Hram u Starom zavetu funkcionisao kao mesto praštanja, oslobađanja i spasenja, tako je Isus, koji je uzvišeniji od Hrama, sada mesto spasenja. Spasenje koje Isus donosi se jasno vidi u Njegovim isceljenjima (reč „spasiti“, sozo, često se koristi da uputi na fizičko izlečenje: na primer: Matej 9,22; Marko 6,56; Luka 17,19). Isus odlučuje da svoja dela isceljenja/spasenja pokaže Subotom (na primer: Marko 3,4; Luka 13,10; Jovan 5,1.9). Svaki od ovih slučajeva mogao je da sačeka do nekog drugog dana osim Subote, ali možda Isus namerava da „pokaže neizbežnost Božjeg carstva“ (Luka 4,16-19; Luka 7,22) i namerno povezuje Subotu sa spasenjem tako da Subota ostaje „znak mesijanskog Carstva“.

## TREĆI DEO: PRIMENA U ŽIVOTU

Uvidi dati u komentaru vrh su ledenog brega kad je reč o shvatanju značaja Subote u Pismu. Mi adventisti trošimo toliko mnogo vremena pokušavajući da naučimo druge da poštuju zapovest o Suboti sa istim malim brojem tekstova. Prema tome, skloni smo da previdimo širinu učenja o Suboti u Pismu. Konačno, da ne bi sav ovaj razgovor o Suboti bio odbačen kao prosto adventističko rastezanje Pisma da bismo pronašli još veću potporu za učenje o Suboti, treba naglasiti da prethodno učenje koje spaja Isusa, Mesijansko carstvo, novo stvaranje i Subotu nije nastalo od strane nekog adventističkog hrišćanina. Osoba ne mora da bude adventista da bi uvidela ovu povezanost; osobi je samo potrebna Biblija i otvoren um.

Nekih praktičnih saveta da bismo više naučili o Suboti ne samo kao o činjenici treba se i dalje držati:

1. Čitajte i slušajte naprednije teološke materijale izdate od strane Instituta za istraživanje Biblije ili Adventističkog teološkog društva. Čak i ako možete da razumete samo 40 posto onoga što čitate, ipak ćete nešto naučiti i vaše razumevanje će se vremenom poboljšati.

2. Oformite malu čitalačku grupu koja će proučavati subotni materijal koji predstavlja veći izazov. Na ovaj način možete podržati jedni druge.   