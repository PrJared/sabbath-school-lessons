---
title:  Vreme za nalaženje ravnoteže
date:   16/12/2020
---

Isus je poštovao i uzdizao Božji zakon (Matej 5,17.18). Međutim, On je takođe dovodio u pitanje način na koji su verske vođe tumačile taj zakon. Ali nijedan od izazova koje im je upućivao nije toliko pretio njihovom ustaljenom poretku koliko Njegov način svetkovanja Subote. Sinagoge nisu propuštale da Subotu učine prilikom za učenje – Tora se čitala i tumačila bez greške. Književnici i fariseji su poznavali slovo zakona. Međutim, Isus je išao mnogo dalje u poučavanju svojih sledbenika tokom subotnog dana.

`Pročitajte tekstove Matej 12,1-13 i Luka 13,10-17. Čemu je Isus, na osnovu tih događaja, učio narod u svoje vreme, a i nas danas?`

Polemike u vezi sa Isusovim lečenjem subotom dovele su do važnih duhovnih rasprava o prirodi greha, razlozima za svetkovanje Subote, odnosu između Isusa i Oca, i o prirodi Isusovog autoriteta.   

Isusov stav prema Suboti može se prikladno sažeti našim stihom za pamćenje za ovu sedmicu: „I govoraše im: Subota je načinjena čovjeka radi, a nije čovjek Subote radi. Dakle je Gospodar Sin Čovječij i od Subote“ (Marko 2,27.28). Želeo je da naglasi da Subota ne bi trebalo da bude teret. Ona je „načinjena“ (stvorena) kao jedinstvena prilika da ljudi nešto saznaju o karakteru Boga koji je stvorio Subotu i da uče iz vlastitog iskustva, vrednujući dela Njegovog stvaranja.

Isus je svojim postupcima pokretao pitanja i time podsticao svoje učenike, jevrejske vođe i narodne mase da dublje razmišljaju o Svetom pismu, i o tome šta im njihova vera i Bog uopšte znače. Svako od nas se lako može uplesti u pravila i propise koji sami po sebi nisu loši, ali je loše ako oni postanu cilj po sebi, umesto da budu sredstvo koje vodi do cilja – a taj cilj bi trebalo da bude poznavanje karaktera Boga kome služimo. To nas onda vodi ka poslušnosti Njemu, zasnovanoj na našem poverenju u zasluge Hristove pravednosti za nas.

`Šta je sa vašim svetkovanjem Subote? Da li ste je pretvorili u dan kad ovo ili ono ne sme da se radi, umesto u vreme kad zaista počivate u Gospodu i bolje Ga upoznajete? Ako je to vaš slučaj, kako se možete promeniti da biste primili više od onoga što vam je Bog namenio?`