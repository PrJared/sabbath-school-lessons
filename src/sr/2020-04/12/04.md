---
title:  Vreme za učenje o prioritetima
date:   15/12/2020
---

Usponi i padovi u iskustvu Izraelaca sa Bogom bili su blisko povezani sa načinom na koji su se oni odnosili prema Suboti. Bog je njihovu nespremnost da poštuju Subotu video kao znak da im je On nebitan u životu (Jeremija 17,19-27). Obnovljena posvećenost Suboti bila je takođe deo njihovog obnovljenja – pokazatelj da su prioriteti ispravno postavljeni. Isaija 58 prikazuje jedan zanimljiv kontrast.

`Pročitajte tekst Isaija 58,1-14. Šta Bog tu govori svom narodu, a što je bitno i za nas danas?`

Izraelci su se javno pokazivali kao Božji sledbenici – prilikom bogosluženja i za vreme posta – ali način na koji su živeli posle bogosluženja pokazivao je da su oni samo mehanički činili ono što je ispravno. Nije bilo iskrene, svesrdne posvećenosti Božjem zakonu.

Isaija u 58. poglavlju nastavlja da otkriva šta Bog zaista očekuje od svog naroda.  

Ali, to nije sve. Pročitajte tekst Isaija 58,13.14. Zašto se Bog na kraju jednog takvog poglavlja usredsređuje na Subotu? Prorok tu koristi izraze slične onima u ostatku tog poglavlja. Čuvaj se „da ne činiš što je tebi drago“; ne idi „svojim putovima“; izbegavaj zlo „ne čineći što je tebi drago, ni govoreći riječi“ – upozorava prorok. Drugim rečima, Subota nije vreme za rutinsko pristupanje bogosluženju, dok mi nastavljamo da se bavimo vlastitim mislima i da vodimo život koji nema nikakave veze sa bogosluženjem. Subota treba da bude „milina“ i da se učini „slavnom“. U kontekstu ostatka tog poglavlja, suština Subote je uživanje u učenju o Božjem karakteru i Njegovim namerama, a zatim ponašanje u skladu s tim karakterom i namerama u odnosu prema drugima. Znati kako da ispoštujemo formu svetkovanja Subote nije dovoljno. Učenje mora da utiče na život. Subota je vreme za učenje o prioritetima i za življenje u skladu sa prioritetima.  

`Da li uživate u Suboti? Ako ne, šta možete učiniti da biste to pro­menili? Da li ste spoznali „slavu“ Subote? Razgovarajte sa ostalima u vašem subotnoškolskom razredu šta bi to moglo da znači. Budite što je moguće praktičniji.`