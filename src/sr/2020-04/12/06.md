---
title:  Vreme za zajednicu
date:   17/12/2020
---

Isus je ostavio učenicima kao primer svoj običaj sedmičnog prisustva u sinagogi. Posle Njegovog vaskrsenja, oni su nastavili da slede taj obrazac, kao i ostali Isusovi učenici. Sinagoga je postala jedno od glavnih mesta na kom su apostoli mogli da postavljaju pitanja u vezi sa vaskrsenjem, a Subota je pružala odličnu priliku da se zajednica okupi i da nešto nauči. Uostalom, Isus je bio jevrejski Mesija, Mesija prorečen u Starom zavetu koji se čitao u sinagogi svake Subote. Koje je mesto moglo biti bolje i prikladnije za veličanje Isusa nego što je to bila sinagoga, pogotovu što su učenici tu svedočili Jevrejima i drugima „koji se Boga boje“ (Dela 13,16.26)?

`Razmotrite sledeće tekstove: Dela 13,14-45; Dela 16,13.14; Dela 17,1-5; Dela 18,4. Šta nam oni govore o tome kako su Isusovi sledbenici svedočili na javnim mestima? Dok budete čitali navedene tekstove, razmišljajte o tome gde su oni govorili, kome su se obraćali, šta je bilo rečeno i kakvi su bili rezultati.`

Svedočenje apostola bilo je lične prirode, ali i zasnovano na Svetom pismu. Pavle je detaljno iznosio istoriju Izraela, počev­ši od „oca naših“ (Dela 13,17) u Egiptu, i prateći njihovu istoriju od naseljavanja, preko perioda sudija i careva, do Davida koga je mogao lako da poveže sa Isusom.

Pavle i ostali apostoli takođe su pokazivali kako njihovo lično iskustvo i razumevanje dobijaju smisao u kontekstu Svetog pisma. Oni su davali informaciju, iznosili dokaze i razgovarali. To povezivanje ličnog iskustva sa Svetim pismom kroz propovedanje, poučavanje i razgovore dalo je moćne rezultate. Kao što biblijski tekstovi pokazuju, neki od verskih vođa zavideli su apostolima na njihovom autoritetu i uticaju koji su imali na ljude, kako Jevreje, tako i pagane.

Crkva adventista sedmog dana takođe ima bogatu istoriju kad je reč o ohrabrujućem svedočenju i izlaganju Svetog pisma kroz propovedanje, poučavanje i objavljivanje istine. Povezivanje subotne škole sa službom reči (propovedanjem) i ostalim okupljanjima tokom Subote (sastancima mladih, na primer), pruža snažan formalni obrazovni osnov adventističkom bogosluženju. Mada treba da se dopuni drugim iskustvima učenja, sve je to od presudnog značaja za obrzovno iskustvo koje pruža Subota.