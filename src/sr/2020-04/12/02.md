---
title:  Vreme za divljenje
date:   13/12/2020
---

Da li ste se ikad pitali zašto je Bog odlučio da nam da dva usklađena izveštaja o stvaranju u prva dva poglavlja 1. Mojsijeve? Tekst 1. Mojsijeva 1 predstavlja osvrt na sedmicu stvaranja i sve veća čuda na zemlji, koja je najpre dobila svoj oblik, a zatim bila ispunjena životom, što je dostiglo vrhunac stvaranjem muškarca i žene šestog dana. Drugo poglavlje 1. Mojsijeve razmatra isti izveštaj, ali iz drugačije perspektive, sa posebnim naglaskom na šestom danu. Adam je sada u središtu slike i sve je opisano kao da je tu zbog njega – vrt, reke, životinje i, naravno, žena.  

Stvaranje je suviše duboko za samo jedan izveštaj. Zato prvo saznajemo za moćnog, maštovitog Stvoritelja koji ima oko za savršenu lepotu. Zatim upoznajmo Boga zainteresovanog za međusobne odnose, koji želi da se ljudi vole, da se staraju jedni za druge i za ostatak stvorenog sveta.

`Pročitajte 1. i 2. poglavlje 1. Mojsijeve, a zatim razmislite kako prva Subota (1. Mojsijeva 2,1-3) povezuje oba izveštaja o stvaranju. Kako vam vaši zaključci pomažu da razumete šta bi moglo da znači to što je Bog blagoslovio Subotu i posvetio je?`

Zamislite sebe kao Adama ili Evu te prve Subote. To je prvi dan vašeg života, prvi dan sa vašim supružnikom i vaš prvi dan sa Bogom. Kakav dan za učenje! Počinjete da učite o Bogu koji je bio u stanju da stvori takvu lepotu. Divite se posmatrajući slona u jednom trenutku, a žabu u sledećem, i svako od tih bića je jedinstveno. Smešite se posmatrajući ludorije žirafe ili bivola. Zanemeli ste pri pogledu na te mnogobrojne boje i oblike, praćene razdraganom simfonijom zvukova. Oduševljeni ste obiljem mirisa i ukusa, uživate istražujući različite teksture. Što je najvažnije od svega, počinjete da učite o uzajamnim odnosima – o odgovornosti, brižnosti, ljubavi. Sve to doživljavate u odnosu sa svojim Stvoriteljem, a onda počinjete da primenjujete na ostatak stvorenog sveta.

Prva Subota nije mogla da bude pasivno iskustvo za Adama i Evu. Bila je to Bogom dana prilika da usmere pažnju na svog Stvoritelja i sav stvoreni svet. Za njih je to bilo vreme čuđenja i divljenja.

`Navedite različite prilike za učenje koje su Adam i Eva imali tokom te prve Subote. Koje bi od tih prilika mogle biti značajne i danas, makar u drugačijem obliku? Kako bi one mogle da obogate vaše Subote?`