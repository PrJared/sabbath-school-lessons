---
title:  Lepota svetosti
date:   11/11/2020
---

`Pročitajte tekst 1. Dnevnika 16,1-36. Pokušajte da dočarate sebi taj prizor. Da li ga zamišljate kao ozbiljan i zastrašujući, ili kao svečan i veseo? U kom smislu bi mogao da predstavlja kombinaciju i jednog i drugog? Šta možemo da naučimo iz tog prizora o bogosluženju, kako bi trebalo da učimo druge o tome, kao i da sami to doživljavamo?`

Mesto održavanja bogosluženja bilo je šator od sastanka, gde je Bog boravio sa drevnim Izraelom i gde im je bio otkriven plan spasenja. Dakle, u središtu bogosluženja i bogoslužbenog obrazovanja moraju biti Isus i plan spasenja, što je sve bilo simbolički predstavljeno i prorečeno službom u svetilištu. Ma šta da je Bog učinio za nas što zaslužuje hvalospeve i bogosluženje, to ne bi značilo ništa bez nade u večni život koji nam je ponuđen na osnovu Njegove žrtvene i zameničke smrti na krstu.

Zapazite takođe „evanđeoski“ naglasak tog teksta – ceo svet je trebalo da sazna za Boga Izraela.

`Pogledajte tekst 1. Dnevnika 16,29: „Dajte Gospodu slavu prema imenu Njegovu, nosite dare i idite preda Nj, poklonite se Gospodu u svetoj krasoti!“ U svetoj krasoti? Šta bi to moglo da znači? `

Za početak, pomislite koliko je greh ružan, štetan i ponižavajući. Osim toga, nama je teško da uopšte zamislimo koliko su bili zli, strašni i ponižavajući verski običaji naroda koji su okružavali Izrael, običaji koji su uključivali, između ostalog, žrtvovanje dece. A sve to se nesumnjivo odražavalo i na karakter ljudi koji su praktikovali te običaje.

Nasuprot tome, drevni Izrael je trebalo da bude sveti narod, odvojen od zlih običaja onih koji su ga okruživali. Trebalo je da budu sveti u svom srcu i umu, i to je ono što je njihovom bogosluženju davalo smisao i lepotu pred Bogom. Starozavetni proroci su iznova i iznova podizali glas protiv onih koji su navodno služili Gospodu, dok su im srca bila daleko od Njega, a oni sami upleteni u nečasna dela.