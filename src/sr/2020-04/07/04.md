---
title:  Duhom i istinom
date:   10/11/2020
---

Jedan od najlepših novozavetnih izveštaja o tome kako je Isus služio ranjenim dušama nalazimo u priči o Isusu i ženi kraj studenca.

`Pročitajte tekst Jovan 4,7-26. Šta Isus kaže toj ženi u vezi sa bogosluženjem? Zapravo, da krenemo od toga kako su oni uopšte došli na temu bogosluženja?`

Premda je ona tom pričom samo pokušavala da skrene temu razgovora, Isus je iskoristio njenu taktiku da bi joj izneo neke duboke istine u vezi sa bogosluženjem i svim što ono obuhvata. Možda je najvažnije za naše neposredne ciljeve to što je On rekao u tekstu Jovan 4,24: „Bog je Duh; i koji Mu se mole, duhom i istinom treba da se mole.“

Prava služba Gospodu mora da bude „u duhu“, odnosno, mora da proističe iz Božje ljubavi, iz iskustva ličnog poznanstva s Njim. „Vera koja dolazi od Boga jedina je vera koja vodi ka Bogu. Da bismo Mu pravilno služili, moramo biti rođeni od božanskog Duha. To će očistiti srce i obnoviti um, omogućavajući nam da bolje upoznamo i više volimo Boga. To će nam dati dragovoljnu poslušnost svim Njegovim zahtevima. To je pravo bogosluženje. Ono je plod delovanja Svetog Duha.“ – Elen G. Vajt, Čežnja vekova, str. 189 (orig.)

U isto vreme, bogosluženje mora da bude „u istini“. Moramo imati ispravno znanje o Bogu, o tome ko je On i šta On zahteva od nas. Drugim rečima, i doktrina je takođe obuhvaćena. (Koliko je značajno, na primer, znati da mi služimo Bogu koji ne osuđuje ljude da gore u paklu kroz celu večnost.)

Dakle, tu vidimo dva elementa bogosluženja: iskustvo koje proističe iz poznavanja Boga i poslušnosti Njemu, kao i objektivne istine koje su nam otkrivene o Bogu. Duh bez istine može da odvede u plitki sentimentalizam, zasnovan više na nestalnim emocijama nego na bilo čemu drugom. Suprotno tome, istina bez Duha vodi u beživotni formalizam. Prema tome, potrebno nam je oboje.

`Kako biste pokušali da naučite nekoga da služi Bogu „Duhom i istinom“? U kojim slučajevima je potrebno da se jedno naglasi više od drugog?`