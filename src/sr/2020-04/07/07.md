---
title:  Za dalje proučavanje
date:   13/11/2020
---

„Srce je prevarno više svega i opako. Oni koji se izjašnjavaju kao religiozni nisu uvek spremni da pažljivo preispitaju sebe, kako bi videli da li su u veri. Zastrašujuća je činjenica da se mnogi oslanjaju na lažnu nadu. Neki se oslanjaju na stara iskustva koja su imali godinama ranije. Ali kada nastupi trenutak preispitivanja srca, kad svima bude potrebno svakodnevno iskustvo, oni neće imati na šta da se oslone. Oni izgleda misle da će ih ispovedanje istine spasti. Ali tek kad ti gresi koje Bog mrzi budu savladani, Isus će ući i večeraće s vama i vi sa Njim. Tada ćete crpeti božansku snagu od Isusa, rašćete u Njemu i bićete u stanju da pobedonosno kažete: ’Blagosloven da je Bog koji nam dade pobedu kroz Gospoda našega Isusa Hrista!’ Gospodu bi bilo milije da ti mlaki zagovornici religije nikad nisu ni prizvali Njegovo ime. Oni su stalan teret onima koji bi bili verni Isusovi sledbenici. Oni su kamen spoticanja za neverne, a zli anđeli likuju i rugaju se Božjim anđelima zbog krivih puteva tih ljudi. Takvi su prokletstvo za delo kod kuće i u inostranstvu. Oni se približavaju Bogu svojim usnama, a srce im je daleko od Njega.“ – Ellen G. White, Spiritual Gifts, vol. 2, p. 227.

**Za razgovor:**

`1.	Na osnovu teksta Marko 7,1-13, saznajemo da se u osnovi lažnog bogosluženja nalazi problem srca. Bog ne ceni izraze obožavanja koji silaze s naših usana, ukoliko oni ne potiču iz srca. Zašto je evanđelje i priča o Isusovoj smrti radi nas najmoćniji način da se srca otvore za iskrenu ljubav prema Bogu? `

`2.	Ispitajte detaljnije misao o služenju Bogu „Duhom i istinom“. Može li jedno da postoji bez drugog, ili pravo bogosluženje zahteva oboje? Zašto?`

`3.	Da, naše srce treba da bude ispravno da bismo iskreno služili Bogu, ali šta to znači? Da li morate da čekate da se potpuno povežete sa Gospodom, da vam život bude u savršenom redu, pre nego što pristupite bogosluženju? S druge strane, kako bogosluženje – pravo bogosluženje – može da vam pomogne da dovedete svoje srce u ispravan odnos sa Bogom?`