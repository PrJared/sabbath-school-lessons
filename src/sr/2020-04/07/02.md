---
title:  Svi mi nešto obožavamo
date:   08/11/2020
---

Ima nečega u nama – nečega što je nesumnjivo Gospod utkao u nas u samom početku, a što je, kao i sve ostalo, izvitopereno grehom – nečega što čezne da obožava. Očigledno, u početku je trebalo da obožavamo Onog jedinog koji je dostojan obožavanja, našeg Gospoda i Stvoritelja. Međutim, nakon pada, sve se promenilo, i to u velikoj meri.

Ali, da, svi mi obožavamo nešto, nekoga – šta god. To nam pomaže da objasnimo zašto ljudi kroz čitavu istoriju, pa čak i danas, pristupaju bogosluženju. U drevnom Egiptu, neki ljudi su obožavali faraona. U drugim prilikama, u drugim zamljama, obožavali su statue ribe, bića sa više glava i druga navodna božanstva. Neki su obožavali sunce, mesec i zvezde.  

Danas su ljudi većinom suviše prosvetljeni da bi se klanjali pred statuom neke žabe (ali, očigledno, ne i pred kipom Marije), što ne znači da svi oni – čak i svetovni ljudi – ne obožavaju nešto: novac, moć, seks, sebe same, muzičke zvezde, glumce, političare. Šta god da je to što najviše volimo, čemu posvećujemo najviše pažnje, za šta god da živimo, to je ono što obožavamo. Ali, kao što upozorava svetovni pisac Dejvid Foster Volas, ako obožavate pogrešnu stvar, ona će vam „pojesti živog“.

`Čemu nas priča iz 3. poglavlja Knjige proroka Danila uči kad je reč o važnosti ispravnog bogosluženja? `

Trojica jevrejskih mladića očigledno su shvatila drugu zapovest (2. Mojsijeva 20,4-6) upravo onoliko ozbiljno koliko je Bog smatrao da treba. Uostalom, ona je deo Deset zapovesti, kao što su to i zabrana ubistva, pljačke i ostalo. Bogosluženje – ispravno bogosluženje – toliko je važno da to, zapravo, postaje glavno pitanje u poslednjim danima pred Hristov drugi dolazak. Prema tome, hrišćansko obrazovanje mora da obuhvati celokupno pitanje bogosluženja: šta to predstavlja, kako to radimo, zašto je važno, i kome mi u stvari služimo?

`Pročitajte Otkrivenje 14,6-12. Čemu nas taj tekst uči kad je reč o važnosti koju će pitanje obožavanja imati u završnoj krizi pre nego što se Hristos bude vratio? `