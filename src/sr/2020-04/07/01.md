---
title:  Bogosluženje u okviru obrazovanja
date:   07/11/2020
---

### Tekstovi za proučavanje u toku sedmice:
Danilo 3; Otkrivenje 14,6-12; Psalmi Davidovi 78,1-17; Jovan 4,7-26; 1. Dnevnika 16,1-36; Marko 7,1-13.

> <p>Tekst za pamćenje</p>
>„Dajte Gospodu slavu prema imenu Njegovu, nosite dare i idite preda Nj, poklonite se Gospodu u svetoj krasoti“ (1. Dnevnika 16,29).

Bogosluženje je deo čoveka, deo ljudske prirode, čak i pale ljudske prirode. Nema sumnje da smo mi stvoreni kao bića koja je trebalo, na osnovu slobode koju nam je Bog dao, da obožavaju Gospoda zato što Ga vole i zato što su svesna da je On toga dostojan. Takvo obožavanje mora da je bilo prilično jednostavno u svetu pre Pada, u kom su ljudi pristupali Bogu licem k licu u okruženju nenarušenom grehom, smrću i uništenjem – kakvo mi, koji poznajemo samo ovaj pali svet, jedva možemo i da zamislimo.

Danas, naravno, premda unutrašnja potreba za obožavanjem još uvek postoji u nama, ona je, kao i sve drugo na ovom svetu, iskrivljena i izopačena grehom, što između ostalog znači da mi, kao bića stvorena da obožavaju Boga, možemo početi da se klanjamo pogrešnim stvarima, ili čak da slavimo Gospoda na pogrešan način (videti, na primer: Marko 7,1-13; Jeremija 7,4).

Dakle, budući da je bogosluženje od tako suštinske važnosti za hrišćansko iskustvo, i hrišćansko obrazovanje mora da se pozabavi tim pitanjem, što je i tema naše pouke za ovu sedmicu.