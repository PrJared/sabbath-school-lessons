---
title:  Idolatrija u obrazovanju
date:   12/11/2020
---

Drevni Izrael je bio okružen veoma religioznim narodima, narodima toliko posvećenim verskim obredima i umirivanju svojih bogova da su bili spremni da im žrtvuju čak i svoju decu. To je posvećenost, zar ne?

Otuda je bogosluženje – prava služba pravom Bogu – imalo važnu ulogu u zaštiti Jevreja od uplitanja u idolatriju i lažno bogosluženje koje se praktikovalo svuda oko njih. Pa ipak, uprkos svim opomenama, oni su se priklanjali paganskim običajima, protiv čega su bili posebno upozoreni.

A šta je sa nama danas? Zašto je služenje pravom Bogu, podsećanje na sve što je On učinio za nas toliko važno – pogotovu u suočavanju sa opasnostima moderne idolatrije?

`Pročitajte tekst Marko 7,1-13. Koji princip nalazimo u tekstu Marko 7,7-9 koji bismo danas mogli da primenimo u kontekstu hrišćanskog obrazovanja i opasnosti od lažnih učenja preuzetih iz sveta, koja bi mogla negativno da utiču na našu versku praksu?`

Mnoge od velikih intelektualnih ideja u svetu danas zasnivaju se na naturalističkom viđenju realnosti. Mnoge discipline koje su zastupljene u školama danas proučavaju se iz te perspektive, što često znači da je ono što se uči u suprotnosti sa Svetim pismom. Možemo biti u iskušenju da se priklonimo tim idejama koje se prihvataju kao istinite, o kojima se teoretiše i koje se primenjuju u praksi. Možemo početi da idealizujemo briljantne umove filozofa, naučnika i matematičara koji su došli do tih ideja. Problem je što se te ideje često sukobljavaju sa Svetim pismom, ali zato što se trenutno izučavaju i smatraju istinitim, ljudi pokušavaju da ih uključe u hrišćansko obrazovanje. Međutim, jedini način da se to uradi jeste da se kompromituje vera, što često podrazumeva izvrtanje Pisma u pokušaju da se ono uskladi sa savremenim shvatanjima.  

`Koja su od savremenih popularnih verovanja u sukobu sa Svetim pismom, i kako se mi kao crkva možemo zaštititi od njihovog uključivanja u naš obrazovni sistem? `