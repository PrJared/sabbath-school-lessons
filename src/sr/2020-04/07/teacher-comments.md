---
title:  Pouka za učitelje
date:   13/11/2020
---

## PRVI DEO: OPŠTI PREGLED

Bogosluženje je važna tema i ova lekcija nas na izazovan način uverava da smo stvoreni za bogosluženje, da je ono usađeno u nas: ali, pošto je greh izopačio to što je usađeno u nas, naši izrazi bogosluženja sada mogu biti pogrešno usmereni i vođeni. Može da se dogodi da obožavamo pogrešnu stvar ili da obožavamo pravu stvar na pogrešan način. Obožavanje predmeta umesto Boga je sporno pitanje, ali ne toliko suptilno kao obožavanje Boga na način koji On odbacuje (Marko 7,1-13; Jeremija 7,4).  

Tema bogosluženja zaista postaje zanimljiva kada prevazilazi pitanja bubnjeva i video-projektora, i umesto toga se bavi životom i smrću. Otkrivenje 14, zajedno sa sličnim starozavetnim tekstom iz Danila 3, pokazuje koliko veliki ulozi mogu biti u vezi sa bogosluženjem. Ne samo da je ovaj ugao posmatranja relevantan za proučavanje o poslednjem vremenu i pripremi, već može da nadahne hrabrost u onim hrišćanima koji trenutno doživljavaju progonstvo.

Saznanje da imamo osnovnu potrebu za bogosluženjem, da je ova dimenzija ljudskog duha pod uticajem greha i da bogosluženje može biti pitanje života ili smrti treba da nas uveri da ono treba da bude uključeno u adventističko vaspitanje i obrazovanje. Iako služenje Bogu može (i treba) da bude veoma lično, ono nije imuno na kritiku. Isus je izjavio da se Bogu mora služiti „duhom i istinom“ (Jovan 4,24).  Ova lekcija je tom cilju posvećena.

## DRUGI DEO: KOMENTAR

### Pismo

Svi hrišćani veruju da se Bogu treba klanjati; i tu se saglasnost završava. Kako se klanjati, kada, gde, koliko često, i tako dalje, neka su od pitanja za razmišljanje i proučavanje. Jedna od dve krajnosti koje treba izbegavati jeste zaključak da postoji jedan jednoobrazan način obožavanja Boga koji obuhvata svaki i najmanji detalj. Kultura, okolnosti, dostupnost (na primer, da li svaki vernik ima pristup crkvenoj zgradi), i, do određene mere, karakter i ličnost vernika uticaće na to kako će bogosluženje izgledati. Drugu krajnost, naravno, predstavlja razmišljanje da je bogosluženje jednostavno pitanje lične sklonosti i da će Bog potpuno prihvatiti sve oblike bogosluženja. Pitanje koje moramo postaviti je: šta Biblija govori o prihvatljivim oblicima bogosluženja? Kako uopšte znamo da Bog nešto više voli u vezi sa bogosluženjem? Jednostavno: Rekao nam je.

### Jedna žena spominje  bogosluženje

Kada je Isus razgovarao sa ženom na studencu, razgovor je napredovao do neprijatne teme o neuspelim odnosima iz prošlosti i trenutnim nedozvoljenim (Jovan 4,18). Kao što bi svako od nas učinio, ona je izbegla to osetljivo pitanje i preusmerila fokus – u ovom slučaju, na sporna nacionalna pitanja. Isus pokazuje nežnu mudrost i taktičnost time što ne nastavlja prvobitan razgovor, već umesto toga dozvoljava ženi da preusmeri njegov tok. Isus je zainteresovan da nekoga u nešto uveri, a ne osramoti. Vraćajući se na njihov razgovor, žena koristi svoju zlatnu priliku da postavi proroku pitanje vezano za vruću temu o ispravnom mestu bogosluženja (Jovan 4,20). Pošto su Mu iznete opcije, Isusov klasičan odgovor „nijedno“ (Jovan 4,21; Jovan 9,3) u isto vreme i razočarava i prosvetljuje. On nastavlja sa veoma važnim upozorenjem: „Ali ide vrijeme, i već je nastalo, kad će se pravi bogomoljci moliti Ocu duhom i istinom, jer Otac hoće takovijeh bogomoljaca. Bog je Duh; i koji Mu se mole, duhom i istinom treba da se mole.“ (Jovan 4,23.24) Tri izraza iz ovih stihova govore da Bog daje prednost određenim pojedinostima kada je reč o bogosluženju:

1. Kvalifikativni izraz „pravi bogomoljci“

2. Činjenica da „Otac hoće takovijeh bogomoljaca“

3. Izraz koji naglašava da oni koji Mu se mole, „treba da se mole“ na određeni način.

Ove tačke treba da nas prodrmaju iz našeg subjektivizma i sklonosti da se oslanjamo na iskrenost kao na jedini test prihvatljivog bogosluženja. Imati iskrene namere je neophodan uslov za „pravo“ bogosluženje, ali se ne treba smatrati jedinim uslovom. Kada se osvrnemo unazad, zahvalni smo što je žena Samarjanka započela temu o bogosluženju, jer je to dovelo do beleženja Isusovih misli o ovoj temi. Važno je da usvojimo ove misli, jer je bogosluženje odlučujuće pitanje, ako ne i presudno, u završnim događajima zemaljske istorije.

U prilog ideji da Bog može biti određen u vezi sa tim kako Ga obožavamo, treba samo da istražimo propise iz Svetilišta u 2. i 3. Knjizi Mojsijevoj. Ovi tekstovi Pisma takođe su poučni kad je reč o temi bogosluženja. Čitav niz propisa, određenost kako treba da budu izvršeni i stroge kazne ukoliko se ne izvrše na odgovarajući način podržavaju misao da je Bogu zaista stalo do toga kako Mu se klanjamo.

### Još jedna žena spominje bogosluženje

Sa druge strane, postoji najmanje jedan primer da je čovek spontano obožavao Boga u trenutku slobodnog izražavanja. To je, opet, uvredilo njegovu suprugu, koja je smatrala da se ponižava na taj način. Zabeleženo je da David „igraše iz sve snage pred Gospodom“ kada je kovčeg Gospodnji bio donesen u Jerusalim (2. Samuilova 6,14). Ovaj trenutak bio je praćen prinošenjem žrtava i „podvikivanjem i trubljenjem u trube“ (2. Samuilova 6,13-15). Njegova jedina odbrana pred uvređenom suprugom, Mihalom, bila je da je to učinio „pred Gospodom“ (2. Samuilova 6,21). To je sve. On je bio usredsređen na slavlje i klanjanje Bogu. On čak dodaje: „I još ću se većma poniziti, i još ću manji sebi biti.“ (2. Samuilova 6,22) Ovo isključuje moguću iskrivljenu sliku o Bogu koju pojedinci mogu da dobiju iz bezbrojnih pravila povezanih sa Svetilištem, i podseća nas da postoji sponatana i subjektivna strana bogosluženja koja je takođe Bogu ugodna.

Lekcija unosi ravnotežu koristeći Isusovo naglašavanje da se Ocu treba moliti „duhom i istinom“ (Jovan 4,24). Mi treba da posedujemo oba, istinu o tome šta Bog traži zajedno sa potpuno posvećenim srcem i umom koji su prijemčivi za Svetog Duha. Međutim, da li postoji mogućnost da ono što mi nazivamo hrišćanskim Bogom nije Bog Biblije, već bog koga smo mi izmislili? Možda moliti se Bogu „u istini“ znači biti siguran da u mislima imamo pravu sliku o Bogu.

### Pouke iz sociologije

Kako društva često pronalaze ideje o Bogu? Jedna teorija, koja se u velikoj meri oslanja na filozofiju oca moderne sociologije, Emila Durkhajma, predlaže da društva, prvo, razvijaju niz osobina i vrednosti za koje veruju da će osigurati njihov opstanak. Drugo, oni simbolički predstavljaju svoje osobine i vrednosti nekom životinjom. Ta životinja se smatra totemom, a totem predstavlja osobine i vrednosti plemena. Svi mi koristimo totemski jezik u određenoj meri. Na Zapadu kažemo nešto poput „jak kao bik“ ili „mudar kao sova“ ili „lukav kao lisica“. Treći nivo se javlja kada, malo po malo, pleme počinje da obožava životinju koja simbolički predstavlja njihove osobine i vrednosti. Sada suština postaje jasna. Ako društva obožavaju božanstvo koje je jednostavno kolektivna manifestacija njihovih osobina i vrednosti, njihova religija nije ništa više do pleme ljudi koji obožavaju sebe. Ljudi možda misle da se ovaj proces samo primenjuje na neka primitivna plemena izvan zapadne kulture, ali ne treba brzo da donose takve zaključke. Mnogo istine ima u poslovici da „nas je Bog stvorio po svom obličju, ali smo mi odlučili da uzvratimo uslugu“ (Džordž Bernars Šo). Lucifer je u vrtu prikazao Boga kao božanstvo koje ograničava, izgovara neistine („nećete vi umreti“), koji je nesiguran (ugrožen pred čovekovim uzdizanjem) (1. Mojsijeva 3,1-6): ali rekli bismo da je Lucifer prikazao prilično tačnu sliku o sebi.

Obrazovanje adventista, mladih i starih, da izbegavaju sklonost da dodaju Božjim karakteristikama one koje nisu Njegove treba da bude prioritet. Zabrana „rezanih likova“ (2. Mojsijeva 20,4.5) treba da uključi lažne mentalne slike koje se mogu „urezati“ u srcu i umu mladih ljudi, kojima se zatim klanjaju. Bog nas je mudro podsetio da Njegovi putevi nisu naši putevi (Isaija 55,8.9) i da je On „Bog, a ne čovek“ (Osija 11,9).

## TREĆI DEO: PRIMENA U ŽIVOTU

Sledi nekoliko primera i kratkih prikaza bogosluženja koji treba da pokrenu razgovor o bogosluženju na dnevnoj bazi.

1. Rečeno je da je „bogosluženje pokoravanje cele naše prirode Bogu. Ono je oživljavanje savesti Njegovom svetošću; ishrana uma Njegovom istinom; čišćenje mašte Njegovom lepotom; otvaranje srca Njegovoj ljubavi; predaja volje Njegovoj nameri – sve to zajedno u obožavanju“ (Vilijam Templ). Kako mi iz dana u dan u svom životu možemo primeniti svaku od ovih stavki?   

2. „A bješe izašao Isak u polje predveče da se pomoli Bogu.“ (1. Mojsijeva 24,63) I vi biste se, takođe, molili da uskoro treba da stigne supružnik, jašući na kamili, koga nikada ranije niste sreli. Reč prevedena kao moliti glasi hapax legomenon (reč koja se samo jednom javlja u Bibliji) i nismo sigurni šta znači. Ipak, biti u prirodi nasamo sa Bogom, očekujući događaj koji će promeniti tvoj život (doslovno), klanjati se Bogu i upućivati molitve Bogu čini se prikladnim. Kakva mesta, koje vreme i metode učenici u vašem razredu smatraju prikladnim za bogosluženje?

3. Zanimljivo je da se engleska reč worship (klanjati, obožavati) u Bibliji prvi put javlja kada Avram govori svojim slugama da on i njegov sin idu „onamo“ da se pomole (1. Mojsijeva 22,5). Izvešaj o spasenju odjekuje u iskustvu koje Avram i Isak dele na vrhu gore Morije. Kako plan spasenja može obogatiti i usmeriti naše lično bogosluženje?