---
title:  Pozvani da živimo kao svetlost
date:   23/11/2020
---

Kuda god da pogledamo, izgleda kao da se naša planeta okreće protiv sebe same, razmenjujući svetlost za tamu. Ali sa tamom se takođe srećemo i na mnogo ličnijem planu kad razmotrimo vlastita iskustva u ovom tegobnom svetu punom izazova. Jer i mi razumemo užase koje nam ovaj svet donosi kad se borimo sa bolešću, kad se suočavamo sa gubitkom voljenih, kad posmatramo kako porodice prolaze kroz razdvajanje i razvod, dok se trudimo da nađemo smisao u mnogim lošim stvarima u našem društvu i kulturi.  

Pa ipak, usred tog pejzaža moralnog bankrotstva i duhovne tame, usred sve te spoljašnje i unutrašnje galame, čujemo reči koje Isus upućuje svakome od nas:

„Vi ste vidjelo svijetu; ne može se grad sakriti kad na gori stoji. Niti se užiže svijeća i meće pod sud nego na svijećnjak, te svijetli svima koji su u kući. Tako da se svijetli vaše vidjelo pred ljudima, da vide vaša dobra djela, i slave Oca vašega koji je na nebesima“ (Matej 5,14-16).

`Čemu nas ti stihovi uče kad je reč o tome kako treba da živimo i kako kao hrišćani utičemo na sliku o Bogu kakvu drugi imaju?`

Kako su Isusovi slušaoci, sedeći kraj Galilejskog mora tog dana pod vrelim suncem, razumeli Njegove reči? Oni koji su slušali tom prilikom znali su mnogo o svetlosti i tami. Zacelo, bilo je mnogo tame koje se trebalo plašiti. Živeli su pod rimskom okupacijom, u militarizovanom društvu koje je, i pored neposedovanja telefona, kompjutera i interneta, u mnogo čemu bilo isto tako efikasno kao i naše, a u izvesnom smislu, čak je zadavalo više straha.

Rimljani su se nalazili svuda, podsećajući mase na obroncima da će oni koji budu pravili probleme brzo naći svoj put do mučitelja – i gole smrti na rimskom krstu.

A opet, tu je bio Isus koji ih je pozivao da žive kao svetlost. Da budu milostivi. Da budu čisti u srcu. Da budu graditelji mira. Prema tome, hrišćansko vaspitanje i obrazovanje mora da obuhvati učenje naših đaka da budu svetlost u svetu, da budu u stanju da prave izbore i donose odluke koje će pred drugima otkrivati realnost Božjeg postojanja i Njegovu dobrotu.  

`Na koji način možemo zaista uputiti druge na realnost Božjeg postojanja i Njegovu dobrotu?`