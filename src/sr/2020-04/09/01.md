---
title:  Crkva i obrazovanje
date:   21/11/2020
---

### Tekstovi za proučavanje u toku sedmice:
Luka 10,30-37; Matej 5,14-16, Luka 4,18-23, Jeremija 29,13; Matej 7,7; 1. Solunjanima 2,6-8.

> <p>Tekst za pamćenje</p>
>„Niti tražeći od ljudi slave, ni od vas, ni od drugijeh. Mogli smo vam biti na dosadu, kao Hristovi apostoli; ali bejasmo krotki među vama, kao što dojilja njeguje svoju djecu. Tako smo vas rado imali da smo gotovi bili dati vam ne samo Jevanđelje Božije, nego i duše svoje, jer ste nam omiljeli“ (1. Solunjanima 2,6-8).

Od najranijih vremena, od kad se verni okupljaju da obožavaju Boga – u sinagogama, domovima i crkvama – Biblija govori o narodu koji, kroz proučavanje Svetog pisma i bogosluženje, čezne da upozna Boga i da razume Njegovu volju za svoj život. Biblija takođe u više navrata otkriva da je crkva mesto gde treba da se vode ozbiljne i značajne diskusije, i gde ljudi mogu da rastu u svom poznavanju Boga i Njegove volje za svoj život.

Ponekad se plašimo da postavljamo pitanja. Međutim, u Bibliji često vidimo da su pitanja služila tome da ljudi jasnije razumeju Boga. Na sličan način su i priče korišćene u celoj Bibliji da bi pružile ljudima priliku da preispitaju svoje prioritete. Isus je posebnu pažnju posvećivao toj vrsti poučavanja u radu sa svojim učenicima i sledbenicima.

Ako crkva treba da bude mesto vaspitanja i obrazovanja, ona mora da obezbedi prostor za odvijanje dijaloga. Kao što uvek iznova govorimo svojim đacima u školi: „Nema glupog pitanja“, moramo i unutar crkve obezbediti sigurno okruženje u kom svaka osoba može da raste u blagodati i razumevanju Boga i Njegovog plana za njen život.  