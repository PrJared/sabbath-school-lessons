---
title:  Pouka za učitelje
date:   27/11/2020
---

## PRVI DEO: OPŠTI PREGLED

Ova lekcija počinje na mestu na kome sve obrazovanje treba da počne: sa vrednošću učenika u svetlosti krsta. Obrazovanje koje dolazi iz crkve i njenih odeljenja mora da prodre i da se uzdigne iznad svih kulturoloških trendova koji su neprijateljski raspoloženi prema Božjem carstvu.

Međutim, živimo u mreži sačinjenoj od pogleda na svet koji se nadmeću i kulturoloških struja koje neprestano bombarduju i decu i odrasle podjednako. Ovaj sudar dovodi do toga da mnogi tragaoci za istinom, i mladi i stari, sumnjaju i postavljaju pitanja: ipak, naše mesne crkve treba da pruže priliku da se na ova pitanja odgovori. Bilo da crkva govori  o zbunjenosti, moralnoj tami ili nagrizajućem očaju sveta, ako naši odgovori nose istinu koju smo naučili od Isusa, onda ćemo ispuniti Isusov nalog da budemo so i svetlost u ovom svetu (Matej 5,13-16).

Kada završimo sa razmišljanjem o svim ovim slavnim težnjama da širimo istinu Božju širom planete, važno je da ne zaboravimo jednostavne stvari koje mogu da pokrenu ili slome našu misiju.

## DRUGI DEO: KOMENTAR

### Ilustracija i poslovica

Izgovaranje reči crkva može da prizove radikalno drugačije misli u um različitih ljudi. Da bismo ilustrovali ovu ideju, prisetite se školskih dana. Da li sećanja o aritmetici, geografiji i nauci ispunjavaju vaš um? Verovatno ne; to je ironično, jer to je razlog zašto smo na prvom mestu išli u školu. Ono što verovatno ispunjava naš um jesu slike prijatelja, neprijateljski nastrojenih osoba, nastavnika i raznolikih iskustava koja smo sa svima njima stekli.

Crkva je u velikoj meri slična tome. U idealnom slučaju ona treba da bude mesto na kome održavamo bogosluženja, slušamo i prihvatamo Jevanđelje, proučavamo Pismo, ulažemo napore da pridobijemo duše, ostvarujemo zajednicu sa braćom i sestrama u Božjoj porodici. Za mnoge, međutim, ona postaje mesto povređenih osećanja, sitničavih doktrinalnih rasprava i ogovaranja. Društvena strana crkve često zaklanja sve druge funkcije koje bi crkva trebalo da ispuni. Mnogi jednostavno prestanu da dolaze zato što složeno i štetno socijalno ponašanje (ponekad samo jedne ili dve osobe) doslovno onemogućava da bez ometanja odajemo slavu Bogu i uživamo u Njegovom prisustvu: šta je rešenje?

Postoje mnogobrojni različiti pristupi u nastojanju da odgovorimo na ovo pitanje i, naravno, broj knjiga napisanih na temu „kako voditi crkvu“ je velik. Lekcija, međutim, iznosi veoma jednostavnu misao koja je izuzetno vredna ukoliko se sprovede u delo. Ideja je u osnovi sledeća: Od kakve je vrednosti ili uticaja sva doktrinalna svetlost koju posedujemo kao crkva ukoliko nismo naučili da se ljubazno ophodimo jedni prema drugima? To je preduslov da crkva zaista funkcioniše kao crkva. To podseća na indijsku poslovicu koja kaže: „Nema svrhe dati čoveku da pomiriše ružu nakon što ste mu odsekli nos.“ Isus je cvet sa najslađim mirisom, ali ako naša neljubaznost prema drugima njih povredi (odseče im nos), biće im veoma teško da cene Isusa o kome želimo da im govorimo. U lekciji se navodi priča o milostivom Samarjaninu (Luka 10,30-37) da bi se naglasio ovaj princip ljubaznosti, koji je neophodan i elementaran za hrišćansko vaspitanje. Još jedna priča, data u nastavku, ističe ovu misao iz drugačijeg ugla.

### Pismo

Osvrnimo se na priču o ženi „koja imaše duh pogađački“ (Dela 16,16). Da li ona izgovara niz kletvi i laži? Njena poruka glasi: „Ovi su ljudi sluge Boga najvišega, koji javljaju nama put spasenja.“ (Dela 16,17) Pavlu je na kraju dosadilo i isterao je zlog duha. Ali zašto ju je zaustavio ako potvrđuje rad evanđelista i njihovu poruku? Evo zašto: Jer prava poruka izneta sa pogrešnim duhom pomaže više sotoninom delu nego Božjem. To je razlog zašto je ljubazno i prijatno ophođenje u međusobnim odnosima u crkvi više od samo banalnog saveta. Ljudi često prihvataju ili odbacuju istine crkvene poruke na temelju toga kako se vernici ophode prema njima. Naravno, mi volimo da mislimo da su ovi vernici postali adventisti zbog besprekorne logike naše teologije, ali činjenica je sledeća, da ih niko nije pozvao na ručak posle bogosluženja, jednostavno su mogli da izađu na crkvena vrata i da se nikada više ne vrate.

Neko može da se pobuni i kaže: „Šta je sa ulogom Svetog Duha u obraćenju i zadržavanju vernika? Zar smer ovog razgovora ne umanjuje ulogu Duha?“ Duh se lako poistovećuje sa darovima kao što su proroštvo, mudrost, znanje i poučavanje (1. Korinćanima 12,8-10; 1. Korinćanima 12,28) – elementima dobrog adventističkog obrazovanja. Ovi darovi orijentisani prema radu veoma su važni unutar crkve ali njihov uticaj može oslabiti bez darova Duha vezanih za odnose, kao što su međusobno pomaganje (1. Korinćanima 12,28), služenje jedni drugima (Rimljanima 12,7), pokazivanje milosti i međusobno ohrabrivanje (Rimljanima 12,8), kao i čitave grupe rodova Duha: ljubav, radost, mir, trpljenje, nežnost, dobrota, vera, krotost, uzdržanje (Galatima 5,22.23). Konačno, Pavle sažima obe liste duhovnih darova (Rimljanima 12 i 1. Korinćanima 12) sa „još boljim putem“, putem ljubavi (1. Korinćanima 12,31-13,1). Pavle razrađuje ovu temu u Rimljanima 12,10, ohrabrujući nas: „Budite jedan prema drugome ljubazni. Čašću jedan drugoga većim činite.“

Volimo jedni druge toliko je uobičajen refren u hrišćanskim krugovima da ponekad naše primenjivanje ovog načela nosi rizik da postane otrcano ili površno, naročito kada vernici spolja pokazuju ljubav koja se ne proteže izvan subotnog bogosluženja. Ali možemo li mi zaista pokazivati ljubav ako istovremeno ne pokazujemo i ljubaznost? Da bi crkva bila mesto učenja i rasta nisu potrebni samo kompetentni, Duhom ispunjeni pastori i učitelji; potrebna je ljubaznost i ljubav Duhom ispunjenih vernika.

### Statistika

Određena statistika izvedena iz Jevanđelja i Dela apostolskih ima potencijal da korenito promeni način na koji sagledavamo sebe u odnosu sa Hristom. Ta promena u odnosu je takođe relevantna za temu o obrazovanju. Prvo, da spomenemo neke definicije: potražite imenicu „hrišćanin“ u rečniku i prva definicija glasiće otprilike ovako: „Osoba koja veruje u Isusa i/ili Njegova učenja“. Reč hrišćanin ukazuje na versku pripadnost. Dela apostolska nam kažu da su Hristovi sledbenici prvi put nazvani hrišćanima u Antiohiji (Dela 11,26), i ovo ime najverovatnije nisu sami sebi dali.

Reč hrišćanin tri puta se javlja u Bibliji (Dela 11,26; Dela 26,28; 1. Petrova 4,16), ali danas je ta titula zapravo ekskluzivan i univerzalan izraz koji označava sledbenika hrišćanstva. Dakle, kako su zvali „hrišćane“ pre nego štu su im u Antiohiji dali to ime? Sledeća statistika daje odgovor na to pitanje i predstavlja kontrast u odnosu na prvu: reč učenik se u Bibliji javlja 256 puta.

Kada neko sebe naziva hrišćaninom, to obično upućuje na ideju da se drži niza verovanja. Ali šta ako sebe nazovemo učenicima? Učenici su studenti, oni koji uče kroz praksu, šegrti. Naravno, oni veruju u ono čemu su učeni, ali oni su više od vernika; oni uče veštine svoga učitelja da bi mogli da ih ponove. Oni svoj životni poziv posvećuju onome u šta je njihov učitelj bio uključen; i kada učitelj umre, njegovi učenici su najbliži tome da objave ideale i praksu kojima je učitelj posvetio svoj život.

Kao što većinu onoga što znamo o Sokratu saznajemo preko njegovog učenika Platona, svet ima pravo da donosi zaključke o Isusu posmatrajući život Njegovih učenika; vas i mene. Takođe, pogrešno je misliti da je izraz „učenik“ (na grčkom mathetes) rezervisan sa prvobitnu dvanaestoricu. Kada je Luka u nastavku svog Jevanđelja pisao o masovnom obraćenju, govorio je o sve većem broju „učenika“ (Dela 6,1; Dela 6,7). Ananija, Tavita i Timotije se nazivaju učenicima (Dela 9,10; Dela 9,36; Dela 16,1). Upućivanje na sve ove „hrišćane“ kao na učenike jednostavno predstavlja priznanje njihove poslušnosti Učitelju, koji je naložio: „Idite, dakle, i naučite sve narode.“ (Matej 28,19)

## TREĆI DEO: PRIMENA U ŽIVOTU

Crkva se naziva bolnicom za duhovno povređene. Ovo je mnogo češća metafora od one koja crkvu naziva univerzitetom za one koji propadaju u neznanju i duhovnoj tami, univerzitetom koji smo svi pozvani da upišemo kao doživotni učenici, učeći od Isusa iz Nazareta, vrhunskog Učitelja; ali ove dve metafore, bolnica i univerzitet, zaista treba da budu povezane da bi dale najpotpunije razumevanje reči crkva. Odnosno, naše duhovno isceljenje treba spojiti sa verskim obrazovanjem koje nas obučava da postanemo učenici.

### Za razgovor:

1. Vodimo pobožan život, pohađamo Subotnu školu, vreme posvećujemo slušanju propovedi. Međutim, ako smo iskreni, kako godine prolaze, čini nam se da se sve ponavlja, i uzbuđenje koje smo imali na početku svog adventističkog iskustva vremenom slabi. Na koje načine možemo proširiti svoje lično hrišćansko obrazovanje ili udahnuti nov život u uobičajenu crkvenu rutinu vezanu za učenje?

2. Kada odemo u novu crkvu, prvo što zapazimo nije kako je propoved bila dobra ili kako je ručak bio ukusan. Zapažamo kakva atmosfera vlada u crkvi; da li je crkva bila hladna ili da li su ljudi prijateljski raspoloženi? Nezgodno je to što ukoliko je to moja crkva, odlično ću provoditi vreme sa mnoštvom prijatelja dok se družimo, proučavamo i smejemo se zajedno. Crkva je topla, zar ne? Za mene, jeste, ali ne i za posetioca ili usamljenu osobu koja posmatra to prisno drugarstvo i oseća se kao autsajder. Vernici treba da zastanu na trenutak, posmatraju svoje okruženje i potraže one koji propadaju jer nisu deo zajednice. Koje su neke od strategija koje sprečavaju da se ljudi osećaju izostavljeno iz Božje porodice?  