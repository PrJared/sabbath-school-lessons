---
title:  Deliti život
date:   26/11/2020
---

`Pročitajte 1. Solunjanima 2,6-8. Šta Pavle tu govori a što bismo mi mogli i što bi trebalo da primenjujemo u našim školama i crkvama?`

Suočeni sa krizom zajedništva u društvu, mi živimo u doba u kom biblijsko razumevanje crkve nikad nije imalo veći značaj. Kao što nas tekst Matej 18,20 podseća: „Jer gdje su dva ili tri sabrani u ime Moje ondje sam Ja među njima.“ Novozavetna vizija o tome šta crkva i zajednica treba da predstavljaju oblikovala se prvenstveno u domovima vernika. Upravo tu se zajednica okupljala u malim grupama, molila se, održavala Večeru Gospodnju, učila i govorila o Isusovim rečima među sobom.  

Te grupe poklonika postale su i prve crkvene škole, budući da je to bilo mesto na kom su novi članovi bivali upoznati sa Biblijom i tim novim životom koji se nalazi u Isusu. Pavlovi spisi, kao što vidimo u Rimljanima 12,2: „Ne vladajte se prema ovome vijeku, nego se promijenite obnovljenjem uma svojega“, ukazuju da je crkva najozbiljnije shvatila to svoje obrazovno delo.

Ti rani vernici uskoro su otkrili da se evanđelje upravo u zajednici može najbolje sprovesti u život. U zajednici imamo razloga da pevamo glasnije, da se molimo svesrdnije, da budemo brižljiviji i saosećajniji. Kad slušamo kako drugi govore o Božjoj dobroti, mi osećamo koliko je On dobar prema nama. Kad slušamo o tuđim borbama i stradanjima, osećamo Božje isceljenje u sopstvenom životu i doživljavamo obnovljenu želju da budemo oruđe Njegove blagodati i isceljenja.

U današnjem uvodnom stihu Pavle tvrdi da je Božje evanđelje sve – sila krsta, Gospodnje vaskrsenje, obećanje o Njegovom povratku. Jednostavno nije bilo bolje vesti u čitavom svetu i Pavle je proveo svoj život prepuštajući se izazovu da pre i iznad svega objavljuje priču o Isusu, i to sa najvećim poštenjem i posvećenošću.

Ipak, Pavle ovde napominje da se evanđeoska poruka može najbolje razumeti i doživeti kad delimo život sa drugima. Ne smemo nikad zaboraviti da ljudi pomno posmatraju da bi videli da li naš život prikazuje u pravoj svetlosti poruku blagodati koja se nalazi u Bibliji.  

`Dobro razmislite o svom životu i zapitajte se: Kakav sam ja svedok onima oko mene?`