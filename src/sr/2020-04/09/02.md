---
title:  Pravo hrišćansko obrazovanje
date:   22/11/2020
---

Postoji priča o jednom rabinu koji je, gledajući pospane oči mladića u svojoj učionici, postavio pitanje: „Kako znamo da je noć završena i da je otpočeo dan?”

Nekoliko đaka je oprezno podiglo ruke. „Da li je to onda“, pitao je jedan, „kad možemo da uočimo razliku između drveta smokve i drveta masline?“

„Ne.“

Drugi đak je podigao ruku: „Da li je to onda kad možemo da razlikujemo ovcu od koze?“

Pošto je saslušao mnoštvo odgovora, rabin je izjavio: „Čovek zna da se noć završila i da je otpočeo dan onda kad može da pogleda lice koje nikad ranije nije video i da tog neznanca prepozna kao brata ili sestru. Do tog trenutka, ma koliko da je svetao dan, još uvek je noć.“

`Pročitajte tekst Luka 10,30-37. Kakvu poruku je Isus slao ovom pričom? I šta bi, na osnovu toga, moralo da bude deo svakog pravog hrišćanskog vaspitanja i obrazovanja?`

Kao adventisti sedmog dana blagosloveni smo obiljem doktrinarne svetlosti i istine (stanje mrtvih, Subota, 1844. godina i sud, velika borba – da navedemo samo neka od tih učenja) koje čak većina hrišćanskog sveta još uvek ne razume. A opet, koliko god da su suštinski važne te istine, kakvu korist imamo od njih ako nismo ljubazni prema ljudima, ako pokazujemo predrasude prema drugima i ako dopustimo da nas kulturna i društvena predubeđenja naše sredine navedu da se prema drugima ophodimo kao prema manje vrednima?  

Pravo hrišćansko obrazovanje, ako ništa drugo, mora da nas pokrene da se izdignemo iznad ljudske pokvarenosti i zloće i da druge gledamo onako kako ih Hristos vidi – kao bića za koja je On umro, čije je grehe poneo na krst i za koja je platio beskrajnu cenu. Ako uzdižemo krst, kao što bismo morali, onda ćemo sagledati vrednost svakog ljudskog bića i, u idealnom slučaju, ophoditi se prema ljudima onako kako zaista zaslužuju, u skladu sa vrednošću koju im je sam Bog dao. Hrišćansko obrazovanje mora da obuhvati to učenje, inače neće biti dostojno naziva „hrišćansko“.

`Koje predrasude vaša kultura i društvo zastupaju, bilo prikriveno ili čak otvoreno, iznad kojih se vi, kao hrišćanin, morate izdići? `