---
title:  Za dalje proučavanje
date:   27/11/2020
---

„Hristos je izneverio nadu u svetovnu veličinu. U Besedi na gori pokušao je da raskopa delo ostvareno pogrešnim vaspitanjem i da svojim slušaocima pruži pravi pojam o svom Carstvu i sopstvenom karakteru. Ipak, nije neposredno napao zablude naroda. On je video bedu sveta zbog greha, pa ipak nije pred njih iznosio živu sliku njihove nesreće. Poučavao ih je o nečemu neuporedivo boljem od onoga što su poznavali. Ne suzbijajući njihove zamisli o Božjem carstvu, govorio im je o uslovima pod kojima mogu ući u njega, dopuštajući im da sami donesu zaključke o njegovoj prirodi. Istine koje je učio nisu manje značajne za nas nego što su bile za mnoštvo koje Ga je sledilo. Ni nama nije ništa manje nego njima potrebno da naučimo osnovna načela Božjeg carstva.“ – Elen G. Vajt, Čežnja vekova, str. 299 (orig.)

**Za razgovor:**

`1.	Robert Luis Stivenson rođen je u Edinburgu, u Škotskoj 1850. godine. On se svojevremeno prisetio kako se jedne noći, dok ga je dadilja pripremala za krevet, iskrao i otišao do prozora, gde je ugledao zadivljujući prizor. Bio je to fenjerdžija koji je išao od jedne lampe do druge. Sa detinjim ushićenjem, pozvao je dadilju da mu priđe i povikao: „Pogledaj tog čoveka! On buši rupe u mraku!“ Kakvu ulogu je Bog vama poverio kad je reč o donošenju svetlosti i ljubavi vašoj zajednici? Ako niste sigurni, pozovite nekoliko članova crkve, pa sedite i razgovarajte o tome šta biste mogli da ostvarite zajedno.  `

`2.	Ako crkva treba da sarađuje sa Bogom kako bi doprla do ovog sveta, onda moramo prigrliti Isusove reči i službu. Sama realnost o utelovljenju – o Bogu koji je došao među nas, da bi živeo u našem svetu, da bi se borio, smejao i plakao s nama – podseća nas da smo pozvani da brinemo o onima koji su oko nas. Kako ćete to učiniti? Kako biste mogli da uposlite mlade ljude u vašoj crkvi da vam pomognu u tom radu?`

`3.	Razmišljajte o odgovornosti koju mi kao adventisti sedmog dana imamo, da naučimo druge o čudesnim istinama koje su nam date. Na koji način bi lokalna crkva mogla i trebalo da odigra ključnu ulogu u poučavanju drugih tim istinama? U isto vreme, kako crkva može da postane bezbedno mesto za razgovor o tim istinama sa onima koji postavljaju teška pitanja u vezi s njima? Šta možete da učinite da biste stvorili okruženje u kom je moguće pozabaviti se ozbiljnim pitanjima?`

`4.	Razgovarajte u razredu o glavnim kulturnim predrasudama društva u kom živite. Na koji način bi vaša crkva mogla da nauči druge kako da se uzdignu iznad tih predrasuda i da umesto toga slede učenja Svetog pisma?`