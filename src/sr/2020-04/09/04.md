---
title:  Živeti kao učenik
date:   24/11/2020
---

Ako je crkva ozbiljna u nameri da postane sila u hrišćanskom obrazovanju, neophodno je da počnemo od Isusa. Isus je pozivao učenike. On ih je obučavao za misiju tako što je hodao s njima. Pružao im je priliku da se uključe u život ljudi o kojima je trebalo da brinu i koje je trebalo da vole. Svakodnevno im je upućivao izazov iznoseći svoju viziju o tome kako bi ovaj svet mogao da izgleda kad bi ljudi počeli da se ophode jedni prema drugima kao braća i sestre.

`Pročitajte tekst Luka 4,18-23. Koju poruku Hristos upućuje svima nama, kao Njegovim sledbenicima?`

Tokom tri godine učenici su posmatrali kako je Isus, njihov Učitelj, ostvarivao ideale carstva – ideale objavljene u Njegovoj prvoj propovedi u sinagogi u Nazaretu. Oproštenje, blagodat i ljubav išle su ruku podruku sa usamljenošću, posvećenjem i teškoćama. Ako je postojala neka pouka koju je trebalo izvući, bila je to pouka da učeništvo nije nešto što treba olako da se shvati. Vi ste učenik za ceo život, ne samo za jedan dan.

„Spasiteljev nalog učenicima... odnosi se na sve vernike do kraja vremena... Svima na koje dođe nebesko nadahnuće povereno je evanđelje. Svi koji prime život od Hrista rukopoloženi su da rade na spasenju svojih bližnjih. Radi tog posla crkva je osnovana, i svi koji preuzmaju na sebe sveti zavet obavezuju se da budu Hristovi saradnici.“ – Elen G. Vajt, Čežnja vekova, str. 822.

Kao Isusovi učenici, mi se moramo već danas potruditi da Isus uvek bude u središtu našeg zajedništva i bogosluženja. Dobro je imati na umu da je Isus bio taj koji je izumeo učeništvo. Premda su rabini Njegovog vremena privlačili sledbenike, Isus je bio taj koji je pozivao muškarce i žene da Ga slede. Rabini nisu mogli ni da zamisle poziv koji bi bio tako radikalan da sugeriše kako je biti sa Isusom važnije od svih njihovih zapovesti.

A, kao Isusovi učenici, ne samo što moramo da poštujemo sve ljude, već i da radimo na tome da obezbedimo takvo mesto na kom će svi ljudi moći da rastu i napreduju.  

Prema tome, celokupno hrišćansko obrazovanje mora da obuhvati taj osećaj za misiju, za svrhu, ne samo da bi se zaradilo za život, već da bi se u vlastitoj sferi uticaja radilo ono što nas je Isus pozvao da radimo – da Ga sledimo u objavljivanju dobre vesti evanđelja i u služenju onima kojima je potrebna pomoć.