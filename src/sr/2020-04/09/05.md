---
title:  Traganje za istinom
date:   25/11/2020
---

Albert Ajnštajn, koji se često smatra ocem moderne fizike, napisao je: „Važno je da ne prestanemo da postavljamo pitanja. Radoznalost postoji s razlogom. Ne možemo a da ne osetimo strahopoštovanje kad razmišljamo o tajnama večnosti, života i čudesne strukture stvarnosti. Dovoljno je ako svakog dana pokušamo da shvatimo samo delić te tajne. Zato nikad ne gubite svetu radoznalost.“

Mi živimo u svetu tajni, zar ne? Moderna nauka nam je pokazala neverovatnu složenost koja se ogleda na skoro svakom nivou postojanja. A ako to važi za čisto fizičku realnost, šta tek da kažemo za ono što je duhovno?

`Čemu nas sledeći tekstovi uče kad je reč o traganju za istinom, za odgovorima? Jeremija 29,13; Matej 7,7; Dela 17,26.27; Psalmi 25,5; Jovan 16,13; Jovan 17,17. `

Biblija je puna priča o radoznalim ljudima koji u velikoj meri podsećaju na svakog od nas – o muškarcima i ženama koji imaju pitanja, strahove, nade i radosti – o ljudima koji, na neki svoj način tragaju za istinom, za odgovorima na najteža životna pitanja.  

„Sve je učinio da je lijepo u svoje vrijeme, i misao o vječnosti metnuo im je u srce, ali da ne može čovjek dokučiti djela koja Bog tvori, ni početka ni kraja“ (Propovednik 3,11). Šta je Solomon tu mislio? Neki prevode jevrejsku reč ‘olam kao „večnost“, a neki kao „svest o prošlosti i budućnosti“. Dakle, prema tom stihu, Bog je u ljudsko srce i um usadio svest o prošlosti i budućnosti – o samoj večnosti. To jest, kao ljudska bića, sposobni smo da razmišljamo o onome što se naziva „velikim pitanjima“ o životu i našem postojanju uopšte.  

I, naravno, upravo tu Sveto pismo igra centralnu ulogu. Ko smo mi? Zašto smo ovde? Kako bi trebalo da živimo? Šta se dešava kad umremo? Zašto postoji zlo i patnja? To su pitanja koja tragaoci za istinom postavljaju od kad postoji pisana istorija. Kakva je prednost, i kakva odgovornost, to što sada možemo da uputimo te tragaoce na neke odgovore. Šta je hrišćansko obrazovanje ako ne upućivanje ljudi na odgovore koje nalazimo u Božjoj Reči?

`Zašto Sveto pismo mora da ima glavnu ulogu u pružanju odgovora na velika životna pitanja?`