---
title:  Voleti Boga i bojati Ga se
date:   11/10/2020
---

Peta knjiga Mojsijeva sadrži Mojsijeve poslednje reči za Izrael, upućene novoj generaciji – onoj koja će končano ući u Obećanu zemlju. Ali pre toga, on je za njih imao neke vrlo jasne poruke i uputstva.

`Pročitajte tekst 5. Mojsijeva 31,9-13. Šta znači bojati se Gospoda? `

Bog je imao određenu nameru čak i kad je reč o načinu na koji je dao svoj zakon Izraelu. On se svim sredstvima potrudio da Njegovi zakoni ne budu zaboravljeni. To nam otkriva da je Bog strpljivi učitelj. On poučava, ponavlja pouke, šalje proroke i koristi svoje sluge da bi preneo poruku. I čini to uvek iznova. Zaista, zar nije istina da veliki deo starozavetnih spisa ne govori ni o čemu drugom do o Bogu koji nastoji da svoj narod pouči kako da ide putem života?

Zapazite kako Mojsije u tim stihovima naglašava koliko je važno da se buduće generacije upoznaju sa zakonom. Mojsije to opisuje kao proces od dva koraka. Deca Izraela najpre slušaju zakon, a zatim „uče bojati se Gospoda Boga vašega“ (5. Mojsijeva 31,13).

Prvo slušaju, a onda uče da se boje Boga. Dakle, ta potreba za učenjem podrazumeva da strah nije prirodni ishod poznavanja zakona. Bojati se Boga je proces koji mora da se nauči. Mojsije napominje da su znanje i strah proces, i da nisu u uzročno-posledičnom odnosu.  

Osim toga, šta znači „bojati se Boga“ kad je narodu takođe rečeno da „ljubi Gospoda Boga svojega iz svega srca svojega i iz sve duše svoje i iz sve snage svoje“ (5. Mojsijeva 6,5)? Možda to možemo uporediti sa ljubavlju i strahom koje dete oseća prema dobrom ocu, ocu koji otkriva svoju ljubav i brigu time što pokazuje da govori ono što misli i da misli ono što govori. Ako imate takvog oca i učinite nešto loše, zaista ćete snositi posledice svog zlodela. Da, mi možemo voleti Boga i bojati Ga se u isto vreme. To nisu protivrečne zamisli. Što više saznajemo o Bogu, više Ga volimo zbog Njegove dobrote. A opet, u isto vreme, što više upoznajemo Boga, više Ga se možemo i bojati, jer uviđamo koliko je On svet i pravedan, a koliko smo mi grešni i nepravedni, i shvatamo da samo zahvaljujući blagodati – nezasluženoj milosti – nismo uništeni.  

`Kako vi razumete šta to znači voleti Boga i bojati Ga se u isto vreme?`