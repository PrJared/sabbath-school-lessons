---
title:  Trud i borbe onih koji drže Zakon
date:   14/10/2020
---

Držanje Božjeg zakona donosi velike koristi, kao što se vidi u životu ljudi kojima je Bog dao da napreduju. Isus Navin je verno sledio Božje propise i dobro je vodio izraelski narod. Gospod je u više navrata kazao Izraelcima da će napredovati ako budu poslušni Njegovom zakonu.

`Pročitajte tekst 2. Dnevnika 31,20.21. Šta se tu navodi kao ključni razlog Jezekijinog uspeha?`

U kom god svojstvu da se bavimo podučavanjem, moramo naglašavati važnost poslušnosti. Ali naši slušaoci nisu glupi. Oni će pre ili kasnije zapaziti gorku činjenicu da ima ljudi koji su verni, dragi i poslušni, a ipak – šta? Nesreće pogađaju i njih. Kako to da objasnimo?

Zapravo, mi to i ne možemo. Živimo u svetu greha i zla, u svetu u kom besni velika borba i niko od nas nije imun na to.  

`Čemu nas sledeći tekstovi uče u vezi s tim teškim pitanjem: Marko 6,25-27; Jov 1.2; 2. Korinćanima 11,23-29?`

Nesumnjivo je da dobri i verni ljudi, ljudi koji poštuju zakon, nisu uvek uspešni, bar ne prema svetovnom shvatanju uspeha. I u tome se, takođe, nalazi delimičan odgovor na to teško pitanje, pitanje koje će se, dok budemo govorili o važnosti zakona, nesumnjivo postavljati. Šta tačno podrazumevamo pod „uspehom“? Šta psalmista kaže? „Volim biti na pragu doma Božijega nego živjeti u šatorima bezbožničkim“ (Psalmi 84,10). Nema sumnje da, prema svetovnim standardima, čak ni oni koji su verni Bogu i poslušni Njegovom zakonu, nisu uvek „uspešni“, bar za sada. Onima koje podučavamo činimo medveđu uslugu ako tvrdimo suprotno.

`Pročitajte tekst Jevrejima 11,13-16. Kako nam ti stihovi pomažu da shvatimo zašto i oni koji su verni ipak pate u ovom životu? `