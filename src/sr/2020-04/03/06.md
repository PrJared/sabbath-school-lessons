---
title:  "Isus, naš Primer"
date:   15/10/2020
---

Isus Hristos, Božji Sin, jedini je proveo svoj ljudski život u savršenoj poslušnosti Ocu – u savršenoj poslušnosti Božjem zakonu. On je to činio ne samo zato da bi bio naša Zamena, što je bio, već i da bi bio naš Primer, što je takođe bio.

`Pročitajte sledeće tekstove: Luka 2,51.52; Filibljanima 2,8; Jevrejima 5,8; Jovan 8,28.29. Kako nas oni podsećaju na poslušnost koju je Hristos pokazivao tokom čitavog svog života?`

Možda je Jovan to najbolje izrazio kad je zapisao sledeće: „Koji govori da u Njemu stoji, i taj treba tako da hodi kao što je On hodio“ (1. Jovanova 2,6). Kad zadržimo svoj pogled na Hristovom životu i Njegovoj službi na zemlji, lako zapažamo da je On ugodio Ocu svojom poslušnošću. Hristos je ispunio proročanstva i uzdizao Božje zakone čitavog svog života.

Baš kao što je Bog rekao Mojsiju da zapiše Njegov zakon da bi bio svedok Izraelu, Hristos je bio živo otelotvorenje tog svedoka svojim apostolima, učenicima, grešnicima i svetima. Sada, umesto niza pravila koja treba da sledimo, mi imamo primer Isusa, ljudskog bića od krvi i mesa, koji takođe treba da sledimo.  

`Kao učitelji, koji bismo bolji uzor mogli ponuditi svojim učenicima od Isusa i Njegove poslušnosti Ocu? `

„Ta nazovi vera u Hrista koja tvrdi da oslobađa ljude obaveze poslušnosti prema Bogu, nije vera već drskost. ’Jer ste blagodaću spaseni kroz vjeru’. A ’vjera, ako nema djela, mrtva je po sebi‘ (Efescima 2,8; Jakov 2,17). Još pre nego što je došao na Zemlju, Isus je kazao: ’Hoću činiti volju Tvoju, Bože moj, i Zakon je Tvoj meni u srcu’ (Psalmi 40,8). A neposredno pre svog vaznesenja na Nebo, izjavio je: ’Ja održah zapovijesti Oca svojega i ostajem u ljubavi Njegovoj’ (Jovan 15,10). Sveto pismo kaže: ’Po tom razumijemo da Ga poznasmo, ako zapovijesti Njegove držimo... Koji govori da u Njemu stoji, i taj treba tako da hodi kao što je On hodio’ (1. Jovanova 2,3-6).“ – Elen G. Vajt, Put Hristu, str. 61 (orig.)

`Šta možete preduzeti da biste bolje sledili Hristov primer u svim oblastima svog života, i samim tim postali bolji učitelj drugima? Mada je to već pomalo stara, otrcana fraza, zašto ipak ono što činimo – naša dela – govore toliko glasnije od naših reči? `