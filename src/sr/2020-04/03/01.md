---
title:  Zakon kao učitelj
date:   10/10/2020
---

### Tekstovi za proučavanje u toku sedmice:
5 Mojsijeva 6,5; 5. Mojsijeva 31,9-27; Rimljanima 3,19-23; Otkrivenje 12,17; 14,12; Marko 6,25-27; Jevrejima 5,8.

> <p>Tekst za pamćenje</p>
>„Ljubi Gospoda Boga svojega iz svega srca svojega i iz sve duše svoje i iz sve snage svoje“ (5. Mojsijeva 6,5).

Upozoravajući Galate na legalizam, Pavle je pisao: „Jer da je dat zakon koji može oživljeti, zaista bi od zakona bila pravda“ (Galatima 3,21). Naravno, ako bi ijedan zakon mogao „oživljeti“, bio bi to Božji zakon. A ipak, Pavle poručuje da nas, grešnike, čak ni Božji zakon ne može da oživi. Zašto? „Ali Pismo zatvori sve pod grijeh, da se obećanje dade kroz vjeru Isusa Hrista onima koji vjeruju“ (Galatima 3,22).

Dakle, ako zakon ne može da podari život smrtnicima, koja je uopšte njegova svrha, osim da nam ukaže na našu potrebu za blagodaću? Da li onda zakon ima samo negativnu ulogu? Da li je on tu samo da bi nam pokazao naše grehe?

Ne. Zakon je tu i zato da bi nam ukazao na put života koji se nalazi samo u Isusu. To je takođe i svrha pravog vaspitanja – da nas uputi na život blagodati, vere i poslušnosti Hristu. Zato ćemo ove sedmice, u sklopu pitanja o hrišćanskom vaspitanju i obrazovanju, proučavati ulogu Božjeg zakona. U tom smislu, pogledajmo čemu zakon, mada ne može da nas spase, ipak može da nas nauči o veri, blagodati i ljubavi našeg Boga prema palom čovečanstvu.  