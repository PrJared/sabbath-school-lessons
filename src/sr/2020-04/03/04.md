---
title:  Da bi napredovao
date:   13/10/2020
---

Kroz čitavu Bibliju slušamo i o drugim rezultatima poznavanja – i poslušanja – Božjeg zakona.

`Pročitajte tekst Isus Navin 1,7.8. Šta je Gospod rekao Isusu Navinu, i kako se principi koje tu nalazimo mogu primeniti na nas danas?`

Gospod kaže Isusu Navinu prilikom ulaska u Hanan: „Samo budi slobodan i hrabar da držiš i tvoriš sve po zakonu koji ti je zapovjedio Mojsije sluga Moj, ne otstupaj od njega ni nadesno ni nalijevo, da bi napredovao kuda god pođeš“ (Isus Navin 1,7).

Takvo viđenje napretka, kao nusproizvoda poslušnosti, deluje pomalo kao suprotnost shvatanjima današnjeg sveta o tome čime se meri napredak. Danas mnogi veruju da su obeležja napretka inovativnost, kreativnost i oslanjanje na sebe. Da bismo napredovali u određenoj delatnosti, to često zahteva izvanredan talenat i preuzimanje rizika.  

Međutim, u Božjim očima napredak zahteva drugačiji skup resursa.

`Pročitajte sledeće tekstove: Otkrivenje 12,17; Otkrivenje 14,12; Rimljanima 1,5; Rimljanima 16,26; Jakov 2,10-12. Šta nam svi ti stihovi danas govore o poslušnosti Božjem zakonu? Odnosno, zašto je, i pored toga što nas poslušnost Božjem zakonu ne spasava, ipak toliko važno da ga držimo?`

Stari zavet, Novi zavet – nevažno je – kao hrišćani koji veruju u Bibliju, pozvani smo na poslušnost Božjem zakonu. Kršenje zakona, poznato i kao greh, vodi samo u bol, patnju i večnu smrt. Ko nije lično upoznao i sagledao posledice greha – rezultat kršenja Božjeg zakona? Baš kao što je drevni Izrael napredovao zahvaljujući poslušnosti Božjem zakonu (i pored toga što im je blagodat takođe bila potrebna), ništa se nije promenilo ni kad je reč o nama danas. Prema tome, u sklopu hrišćanskog vaspitanja i obrazovanja, treba da nastavimo da zastupamo Božji zakon, kao glavnu komponentu onoga što znači živeti verom i uzdati se u Božju blagodat.

`Kakvo je vaše lično iskustvo sa posledicama greha? Šta ste naučili što biste mogli da podelite sa drugima, da ne bi i oni pravili iste greške?`