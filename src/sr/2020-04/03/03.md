---
title:  Svedok protiv tebe
date:   12/10/2020
---

Kad je Mojsije shvatio da će uskoro umreti, bio je duboko svestan prilika koje će ostaviti za sobom. Znao je da će posle njegove smrti Izraelci ući u Obećanu zemlju – Hanan. Znao je takođe da će oni postati buntovni pošto stignu do svog odredišta za kojim su tako dugo tragali.

`Pročitajte tekst 5. Mojsijeva 31,14-27. Koje pripreme je Mojsije preduzeo pre svoje smrti? Koje su bile Mojsijeve glavne brige i kako se on njima pozabavio? `

Mojsijev ton tu pomalo podseća na ton učitelja koji se priprema za svoju smenu. Svestan je da su se njegovi đaci loše ponašali dok je on bio prisutan „u razredu“, i nije toliko naivan da bi pomislio kako se neće pobuniti i u njegovom odsustvu. Zato daje uputstvo Levitima koji su nosili kovčeg zaveta da Knjigu zakona stave odmah pored kovčega kako bi ona bila „svedok“. Mojsije ne ostavlja samo nastavni plan za svog zamenika. On ostavlja svedoka. Mojsije govori o Knjizi zakona kao da je to živo biće koje ima moć da ukori ljudsko srce.

`Razmislite o zakonu kao „svedoku protiv“ njih. Kako razumemo tu istu ideju koju nalazimo u Novom zavetu? Videti Rimljanima 3,19-23. Odnosno, na koji način nam zakon ukazuje na našu potrebu za blagodaću?`

U tekstu 5. Mojsijeva 31, Bog nalaže Mojsiju da zapiše pesmu kojoj ga je On sam naučio. Mojsije je onda trebalo na nauči Izraelce toj pesmi, s namerom, kao što se kaže u 19. stihu: „Da Mi ta pjesma bude svjedok za sinove Izrailjeve“. Ponovo vidimo da se Božje smernice personifikuju. Reči, kada se pevaju, lakše se objavljuju i šire. A kada je pesma svedok, ona ima moć da navede ljude da se zagledaju u sebe i vide šta ona govori o njima.

`Čak i kad nastojimo da budemo poslušni Božjem zakonu svom snagom koju nam je On dao, na koji način zakon ipak deluje kao „svedok protiv“ nas? Kako nas taj svedok uči o potrebi za evanđeljem u našem životu?`