---
title:  Teremtés A szentírásban
date:  28/05/2020
---

**Olvassuk el a következő igeszakaszokat, majd írjuk le, miként utalnak az alábbi versek 1Mózes 1-11. fejezeteire!**

`Mt 19:4-5`

`Mk 10:6-9`

`Lk 11:50-51`

`Jn 1:1-3`

`ApCsel 14:15`

`Róm 1:20`

`2Kor 4:6`

`Ef 3:9`

`1Tim 2:12-15`

`Jak 3:9`

`1Pt 3:20`

`Júd 11, 14`

`Jel 2:7; 3:14; 22:2-3`

Jézus és az Újszövetség minden írója megbízható történelemként tekint Mózes első könyvének 1–11. fejezeteire. Jézus utal Mózes írásaira és a férfi meg a nő teremtésére (Mt 19:4). Pál ismételten a teremtéstörténettel támasztja alá a leveleiben kifejtett teológiai tételeit. Az athéni tanult emberek előtt kijelenti: „Az Isten, aki teremtette a világot és mindazt, ami benne van, aki mennynek és földnek Ura, nem lakik emberkéz alkotta templomokban” (ApCsel 17:24, RÚF). Ilyen módon az Újszövetség írói Mózes első könyvének alapjaira építenek, ezzel mutatják be a modern olvasó számára is ennek a valóságos történetnek a jelentőségét.

Olvassuk el példának okáért Róma 5. fejezetét! Pál fél tucatnál is többször utal közvetlenül az Ádám és Jézus közötti kapcsolatra (lásd Róm 5:12, 14-19). Elismeri a történelmi Ádám valóságos létét. Ezt az álláspontot alapjaiban támadja az, ha az élet eredetét illetően a szövegek szó szerinti olvasatát felváltja az evolúcióra alapozott elgondolás.

`A Szentlélek ihletésére az Újszövetség írói hiteles történelemnek fogadták el a teremtésről szóló beszámolót, mint ahogyan Jézus is. Miért lenne tehát balgaság a részünkről, ha bűnös, esendő emberek állításaira alapozva nem követnénk az ő példájukat?`

---

#### Ellen G. White idézetek

Az ember, mint Ádám leszármazottja, semmi mást nem örökölt, csak bűnösséget és halálos ítéletet. De Krisztus közbelépett, és helytállt ott, ahol Ádám elbukott. Jézus tökéletes példája és Isten kegyelme elégséges ahhoz, hogy fiainkat és leányainkat Isten fiaivá és leányaivá neveljük. Ez nem megy másként, csak lépésről lépésre, pontról pontra, elvek és tanítások által, hogy miként adhatják szívüket és akaratukat teljesen Krisztusnak, Sátán hatalmának megtörése érdekében. - Gyermeknevelés, 475. o.

Ha e föld pompájában és szépségében gyönyörködünk, gondoljunk az eljövendő világra, amelyben soha semmi nyoma sem lesz a bűnnek és a halálnak, ahol a természet nem viseli majd magán az átok nyomát. Képzeljétek magatokat az üdvözültek boldog honába, és gondoljatok arra, hogy olyan dicső lesz ez az ország, hogy a legtermészetesebb képzelet sem képes lefesteni. Az a sok jó adomány, melyeket Isten a természetben ajándékozott nekünk, csak halvány tükörképe az Ő dicsőségének. Meg van írva: „Amiket szem nem látott, fül nem hallott, és embernek szíve meg se gondolt, amiket Isten készített az Őt szeretőknek.” (1Kor 2:9)

A költők és a természettudósok sokat beszélnek a természet szépségeiről, de csak a keresztény épülhet a legteljesebb és legszebb örömmel a föld szépségein, mert ő az Atya művét ismeri fel bennük; az Ő szerete-tét látja meg a virágban, a cserjében és a fákban. Senki sem értheti meg teljesen a hegy, völgy, folyó és tenger jelentőségét, aki nem látja bennük kifejezve Istennek az emberek iránti szeretetét. - Jézushoz vezető út, 86-87. o.

Csodálatos szépség rejlik a völgyben, a hegyszorosokat övező sziklákban, a szinte égig érő szirtekben. Aztán ott vannak a gyönyörű formájú levelekkel telerakott sudár fák, a fűszállak, a rügyek és virágbimbók, az erdei fák és minden élőlény - mindezek a hatalmas és élő Istenre terelik az elménk figyelmét. Minden képességünk az élő Isten létezéséről tesz bizonyságot, és a természet nyitott könyvéből értékes leckéket tanulhatunk meg a mennyei Felségről. Ilyen tanulmányozás által fejlődik az elme, lesz egyre nemesebb és magasztosabb, és egyre többet szeretne megismerni Istenről és az Ő dicsőségéről. Szívünkben nemcsak hódolat és csodálat ébred, hanem szeretet, hit és teljes odaadás is a minden jó Adományozója iránt. Csodálatos műveit szemlélve, hatalmának bizonyítékait látva teszem fel a kérdést: „Micsoda az ember -mondom -, hogy megemlékezel róla? És az embernek fia, hogy gondod van reá?” (Zsolt 8:5) Mindent Ő tervezett és alkotott, hogy teremtett műveiben megláthassuk Istent. Ez arra kell, hogy késztessen bennünket, hogy az elménkben őrizzük meg Istent, szívünket pedig kiemeli az érzéki dolgokból, és a Teremtőnk iránti szeretet és hála kötelékébe helyezi. - Our High Calling, 250. o.

