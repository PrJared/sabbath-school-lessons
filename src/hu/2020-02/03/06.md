---
title:  Az Apostolok És A biblia
date:  16/04/2020
---

Az Újszövetség írói ugyanúgy viszonyultak a Bibliához, mint Jézus. A hit­elvek, az erkölcs és a prófétai jövendölések tekintetében az Ószövetséget tartották Isten erős Igéjének. Ezeknek az embereknek a szavaiban vagy tettei­ben sehol, semmi olyat nem találunk, ami bármilyen vonatkozásban megkérdőjelezné a Biblia egyetlen részének is a tekintélyét vagy hitelességét.

**Az alábbi igeszakaszok szerint mit tartottak az apostolok Isten Igéjének a tekintélyéről?**

`ApCsel 4:24-26`

`ApCsel 13:32-36`

`Róm 9:17`

`Gal 3:8`

Figyeljük meg ezekben a szakaszokban, hogy mennyire szoros a kapcsolat a Szentírás és Isten szava között! Az apostolok cselekedetei 4. fejezetében, közvetlenül a Szentlélek általi betöltekezés előtt a tanítványok hálát adtak Istennek Péter és János szabadulásáért. Dicsőítették a Teremtő Istent, és kifejezték, hogy Ő szólt szolgája, Dávid által. Vagyis Dávid szavait Isten kijelentésének vették. ApCsel 13:32-36 verseiben Pál is Dávidot idézte, ugyanakkor a szavait Istennek tulajdonította, mivel a 32. versben ez áll: „Mi is hirdetjük nektek, hogy azt az ígéretet, amelyet az atyáknak tett Isten…” (RÚF).

Róm 9:17 versében, ahol arra számítanánk, hogy Isten lesz a mondat alanya, Pál „az Írás” kifejezést használja: „Mert így szól az Írás a fáraóhoz” (RÚF). Ezt így is visszaadhatnánk: „Mert ezt mondta Isten a fáraónak”. Gal 3:8 versében az „Írás” „Isten” helyett szerepel, ami azt mutatja, hogy milyen szorosan kötődik az Ige Istenhez. Az Újszövetség írói egybehangzóan úgy támaszkodnak az Ószövetségre, mint Isten Szavára. Az Újszövetségben több száz ószövetségi idézet van. Egy teológus összeállított egy listát, amely kétezer-hatszáznyolcvannyolc jellegzetes utalást tartalmaz, négyszázat Ézsaiástól, háromszázhetvenet a Zsoltárokból, kétszázhúszat Mózes második könyvéből és így tovább. Ha valaki még hozzáadná ehhez a hivatkozásokat és a témaköröket, akkor ez a szám jelentősen megemelkedne. A bibliai könyvek tele vannak az ószövetségi próféciákra tett utalásokkal, amelyeket gyakran a következő mondat vezet be: „meg van írva” (Mt 2:5; Mk 1:2; 7:6, Lk 2:23; 3:4; Róm 3:4; 8:36; 9:33; 1Kor 1:19; Gal 4:27; 1Pt 1:16). Mindez megerősíti, hogy Jézus és az apostolok is az ószövetségi Szentírásra alapozták tanításaikat.

`E példák alapján tehát mennyire veszélyes bármilyen gondolat, ami gyengítheti a bizalmunkat a Szentírás tekintélyében?`

---

#### Ellen G. White idézetek

A tanítványok, ezek az egyszerű férfiak minden vagyon és vértezet nélkül indultak el az evangélium terjesztésére. Krisztus erejével hirdették a jászolról és a keresztről szóló csodálatos történetet, és győztek le minden ellenállást. Világi kitüntetés vagy elismerés nélkül is igazi hősök voltak. A hit hősei. Ajkukról mennyei beszéd áradt szerteszét, mely megrendítette a világot. - Az apostolok története, 77. o.

A farizeusok lenézték Jézus egyszerűségét. Nem akarták tudomásul venni csodáit, jelet követeltek tőle, hogy Ő Isten Fia. A szamaritánusok viszont nem kértek jelet, Jézus nem tett csodát közöttük, kivéve, hogy feltárta az asszonynak élete titkait a kútnál. Mégis sokan befogadták Őt. Frissen ébredt örömükben így szóltak az asszonyhoz: „Nem a te beszédedért hiszünk immár: mert magunk hallottuk és tudjuk, hogy bizonnyal ez a világ üdvözítője, a Krisztus.” (Jn 4:42)

A szamaritánusok hitték, hogy az eljövendő Messiás nemcsak a zsidók, hanem a világ Üdvözítője is. A Szentlélek Mózes által jövendölt róla mint Istentől küldött prófétáról. Jákób által kijelentette, hogy hozzá gyűlnek a népek, Ábrahámon keresztül pedig, hogy benne áldatik

meg a föld minden nemzetsége. Ezekre a szövegekre alapozta Szamá-ria népe a Messiásba vetett hitét. Az, hogy a zsidók félremagyarázták a későbbi prófétákat, és Krisztus második eljövetelének dicsőségét az első adventhez kötötték, a szamaritánusokat a szent iratok elutasítására késztette, Mózes könyveinek kivételével. Viszont amint a Megváltó elsöpörte ezeket a hamis értelmezéseket, sokan elfogadták a későbbi próféciákat és magának Krisztusnak az Isten országára vonatkozó szavait. - Jézus élete, 192-193. o.

Ragadjuk meg Isten gazdag ígéreteit! Az Úr kertje tele van gazdag ígéretekkel. Gyűjtsük be, és vigyük haza őket! Mutassuk meg, hogy hiszünk Istenben! Fogjuk Őt szaván! Egyikünk se legyen bizalmatlan és kételkedő a Mindenhatóval szemben!

Legyünk növekedő keresztények! Ne torpanjunk meg! A tegnapinál előbbre kell jutnunk a mai napon. Mindennap tanuljunk jobban bízni Jézusban és erősebben ráhagyatkozni! Így kell felnövekednünk. Nem egy pillanat alatt éritek el a tökéletességet. A megszentelődés élethosszig tartó folyamat. - Szemelvények Ellen G. White írásaiból, 3. köt., 192-193. o.

