---
title:  Tipológia A próféciában
date:  11/06/2020
---

Csak egyszer teljesednek az apokaliptikus próféciák szimbólumai, mint amilyeneket Dániel és Jelenések könyvében találunk. Például a kecskebak csak Görögországra vonatkozik (Dán 8:21), amit a szöveg világosan kifejezett és megnevezett. Lehetne-e ennél világosabb?

A tipológia azonban konkrét ószövetségi személyekre, eseményekre vagy intézményekre utal, amelyek léteztek a történelemben, de a jövőben egy nagyobb valóságra utalnak. A tipológia mint értelmezési mód használata visszavezet Jézushoz és az Újszövetség íróihoz, és megtalálható az Ószövetségben is. Az egyetlen útmutató egy típus, azaz előkép felismeréséhez az, hogy a Szentírás írója beazonosítja őket számunkra.

`Olvassuk el 1Kor 10:1-13 verseit! Milyen múltbeli történelmi eseményre utal Pál, a korinthusi gyülekezetet figyelmeztetve? Hogyan érvényes ez ránk nézve ma?`

Pál visszautal a kivonulás történelmi valóságára, és kialakít egy tipológiát az ókori zsidók tapasztalatára a pusztai vándorlás során. Pál leírja, hogyan ihlette Isten Mózest ezeknek az eseményeknek a feljegyezésére, mert „Mindez példa számunkra” (1Kor 10:6, ÚRK). Az Úr így figyelmezteti a lelki Izraelt, hogy tartson ki a kísértésekben az utolsó napokban is.

**Olvassuk el az alábbi igeszakaszokat, és írjunk le minden előképet és azok teljesedését, amint Jézus és az Újszövetség írói azonosítják őket!**

`Mt 12:40`

`Jn 1:29`

`Jn 3:14-15`

`Jn 19:36`

`Róm 5:14`

Jézus és az Újszövetség írói mindegyik idézett esetben alkalmazzák a kép és előkép értelmezést, ami kiemeli azok prófétai jelentőségét. Ezúton rámutatnak a nagyobb horderejű teljesedésre a történelemben.

`Gondoljunk a földi szentélyszolgálatra, ami előképül szolgált Isten átfogó megváltási tervére! Mit tanít ez a szentélyszolgálat üzenetének mai fontosságáról?`

---

#### Ellen G. White idézetek

A Biblia tartalmazza azokat az alapelveket, amelyeket az embereknek meg kell érteniük ahhoz, hogy Isten akarata szerint járhassanak már ebben az életben és majd az örök életben. Ezeket az elveket bárki megértheti. Aki azzal a lelkülettel olvassa a Bibliát, hogy értékeli a tanítását, az egyetlen szakaszt sem tanulmányozhat úgy, hogy ne nyerne belőle életadó gondolatot. A legértékesebb üzeneteket azonban nem lehet úgy elnyerni, ha csak időnként vagy össze-vissza olvassuk a Szentírást. Az igazság összefüggő rendszere nem úgy található benne, hogy azt gyors vagy felületes olvasással felfedezhetnénk. A sok-sok kincs mélyen a felszín alatt rejtőzik, és csak szorgalmas, kitartó kutatással lehet megtalálni. A nagy egészet alkotó igazságokat meg kell keresni és össze kell gyűjteni, „.itt egy kicsi, ott egy kicsi” (Ésa 28:10) - mondja az írás.

Amikor ezeket megtaláljuk és összeillesztjük, azt tapasztaljuk, hogy teljes mértékig illeszkednek egymáshoz. Minden evangélium kiegészíti a másikat, minden prófécia magyarázatul szolgál egy másikra, minden igazság egy másik elvnek a továbbgondolása. A zsidó gazdasági rendszer típusairól is világos leírást találunk az evangéliumban. Az Isten Igéjében található összes alapelvnek megvan a maga helye, minden ténynek fontos jelentősége van. Az egész rendszer terve és kivitelezése szerzőjének bölcsességéről tanúskodik. Egy ilyen átfogó egész kigondolása és megvalósítása csakis a mindenható, végtelen Istentől származhat. - Nevelés, 123. o.

Tanulmányozásuk folyamán [az adventisták] megtudták, hogy a földi szenthely - amelyet Mózes Isten parancsára, a hegyen mutatott minta szerint épített - „példázat a jelenkori időre, mikor áldoznak oly ajándékokkal és áldozatokkal” (Zsid 9:9). Megtudták, hogy két szentély volt, amelyek a „mennyei dolgoknak ábrázolatai voltak” (Zsid 9:23), és Krisztus, a mi nagy főpapunk a „szenthelynek és amaz igazi sátornak szolgája, amelyet az Úr és nem ember épített” (Zsid 8:2), és „nem kézzel csinált szentélybe, az igazinak csak másolatába ment be Krisztus, hanem magába a mennybe, hogy most Isten színe előtt megjelenjék érettünk” (Zsid 9:24). - A megváltás története, 376. o.

Jeruzsálem pusztulása annak a végső romlásnak volt az előképe, amely később maga alá temeti a világot. A város pusztulásával részben beteljesedett jövendölések közvetlenül vonatkoznak az utolsó napokra is. Ma is nagy horderejű, komoly események előtt állunk, olyan válság küszöbén, amilyet sohasem látott a világ. Számunkra ugyanúgy, mint az első tanítványok számára, biztatóan csendül a megnyugtató szó, hogy Isten uralkodik mindenekfelett. A rövidesen bekövetkező események sor- és időrendje Alkotónk kezében nyugszik. A menny Ura a saját hatáskörében tartja mind a nemzetek sorsát, mind egyházának ügyét. Az isteni tanító azt üzeni a terve megvalósításában közreműködő minden emberi eszköznek, amit egykor Círus királynak mondott: „Felöveztelek téged, bár nem ismertél” (Ésa 45:5). - Gondolatok a Hegyibeszédről, 120. o.

