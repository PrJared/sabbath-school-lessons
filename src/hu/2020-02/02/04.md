---
title:  Isten Írott Szava
date:  07/04/2020
---

`„Azután ezt mondta az Úr Mózesnek: Írd le ezeket az igéket, mert ezeknek az igéknek alapján kötöttem szövetséget veled és Izráellel” (2Móz 34:27, RÚF)! Miért akarta Isten, hogy Mózes ezt leírja? Miért nem volt elég csak szóban elmondani a népnek az üzenetet? Mi az írott Ige legnyilvánvalóbb előnye?`

Isten, aki szól, aki megalkotta az emberi nyelvet, engedi, hogy a kiválasztott emberi eszközök szavahihető és megbízható módon közvetítsék az általa kinyilatkoztatott igazságot és az ihletett gondolatokat. Isten tehát már eleve megparancsolta a bibliai íróknak, hogy írott formában közvetítsék utasításait és kinyilatkoztatásait.

**Mit tanítanak az alábbi igehelyek az írott kinyilatkoztatásról?**

`2Móz 17:14; 24:4`

`Józs 24:26`

`Jer 30:2`

`Jel 1:11, 19; 21:5; 22:18-19`

Miért hagyta meg Isten, hogy leírják a kijelentéseit és az ihletett üzeneteit? A nyilvánvaló válasz: hogy ne felejtsük el könnyen. A Biblia írott szavai állandó viszonyítási alapul szolgálnak, Istenhez és akaratához irányítanak. Egy írásos dokumentumot általában jobban meg lehet őrizni, és sokkal megbízhatóbb, mint a szóbeli üzenetek, amelyeket újra és újra el kell mondani, ismételni. Az Írott Ige folyamatosan másolható, sokkal több ember számára válhat elérhetővé, mintha csak szóban hangzana el. Egy adott időben és helyen csupán korlátozott számú emberhez tudunk beszélni, de amit leírtak, azt bárki olvashatja, különböző helyeken, kontinenseken, sőt még a későbbi generációk áldására is szolgálhat. Aki nem tud olvasni, annak mások olvashatják fel az írást.

---

#### Ellen G. White idézetek

[Isten] nem bízta rá előírásait egy olyan nép emlékezetére, amely hajlamos volt, hogy arról megfeledkezzen, hanem kőtáblára véste fel azokat. Szent előírásaival meg akarta óvni Izraelt a pogány hagyományokkal való összekeveredés minden lehetőségétől, és kizárta, hogy követelményeit emberi rendeletekkel és szokásokkal összekeverjék. Nem állt meg azonban a Tízparancsolat előírásainak átadásánál. A nép bebizonyította, milyen könnyen félrevezethető. Ezért Isten a kísértés egyetlen ajtaját sem akarta őrizetlenül hagyni. Megparancsolta Mózesnek, hogy írja le - mégpedig pontosan úgy, ahogy Ő mondta neki - az ítéleteket és a törvényeket, és adjon aprólékos utasításokat arra nézve, hogy mit követel népétől. Ezek az utasítások a népnek az Isten, az egymás és az idegenek iránti kötelességére vonatkoztak, és a Tízparancsolat alapelveit részletesen megmagyarázták, mégpedig olyan világosan, hogy senki sem érthette félre. Az volt a feladatuk, hogy a két kőtáblára vésett tíz parancsolat szentsége felett őrködjenek.

Ha az ember úgy tartotta volna meg Isten törvényét, ahogy azt a Mindenható a bűneset után Ádámnak adta, és ahogy azt Noé megőrizte, és Ábrahám megtartotta, akkor semmi szükség nem lett volna a körül-metélkedés elrendelésére. Ha Ábrahám leszármazottai megtartották volna a szövetséget, amelynek a körülmetélés volt a jele, akkor nem tudták volna őket bálványimádásra csábítani, és nem szenvedtek volna rabszolgaként Egyiptomban. Ha értelmükben megtartották volna Isten törvényét, akkor nem lett volna szükség annak kihirdetésére a Sínai-hegyről, amit kőtáblába is véstek. Ha a nép gyakorolta volna a Tízparancsolat alapelveit, akkor nem kellett volna Istennek további utasításokat adnia Mózesnek. - Pátriárkák és próféták, 364. o.

Krisztus megparancsolta az apostolnak, hogy írja meg mindazt, amit kinyilatkoztat neki. „Amit látsz, írd meg könyvben - szólt -, és küldd el a hét gyülekezetnek, mely Ázsiában van, Efézusban, Smirnában, Per-gámumban, Thiatirában, Sárdisban, Filadelfiában és Laodiceában...

Én vagyok az Élő; pedig halott valék, és ímé, élek örökkön örökké... Írd meg, amiket láttál, és amik vannak, és amik ezek után lesznek; a hét csillag titkát, amelyet láttál az én jobb kezemben, és a hét arany gyertyatartót. A hét csillag a hét gyülekezet angyala; és amely hét gyertyatartót láttál, az hét gyülekezet.” (Jel 1:11, 18-20) (...)

Krisztus mondja, hogy a hét gyertyatartó között jár. Ez jelképezi viszonyát a gyülekezetekhez. Összeköttetése népével állandó. Ismeri gyermekei valóságos állapotát. Figyeli helyzetüket, kegyességüket, odaadásukat. Noha Jézus főpap és közbenjáró a mennyei szentélyben, János mégis úgy látja Őt, mint aki földi gyülekezetei között jár-kel. Fáradhatatlan éberséggel folyamatosan őrködik felettük, vajon nem homályosul-e vagy alszik-e ki valamelyik őrálló fáklyája. Ha a gyertyatartókat csupán emberek gondoznák, lobogó lángjuk csakhamar pislákolni kezdene, és kialudna. Az Úr házának azonban Ő az őrizője, a templom csarnokának hű védelmezője. Állandó gondoskodása és megtartó kegyelme az élet és világosság forrása. - Az apostolok története, 585-586. o.

