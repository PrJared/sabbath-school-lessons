---
title:  Pienen Sarven Nousu
date:  24/02/2020
---

`Lue Dan. 8:8–12 huolellisesti. Mihin suuntiin pieni sarvi liikkuu? Miksi liikkeen suunta on tärkeä ymmärtää?`

Teksti kuvaa ensin neljän sarven nousemista kuhunkin ilmansuuntaan ja sitten sanotaan, että yhdestä niistä puh­keaa esiin pieni sarvi. Nouseeko tämä sarvi/valta yhdestä niistä neljästä sarvesta, joiden totesimme edustavan Aleksanterin neljää kenraalia, vai nouseeko se yhdestä neljästä ilmansuunnasta? Alkutekstin kieliopillinen rakenne osoittaa sarven nousevan yhdestä taivaan tuulesta eli ilmansuunnasta. Koska tämä valta nousee Kreikan valtakunnan ja sen neljän perillisen jälkeen, yleisesti ymmärretään sarven tarkoittavan Roomaa, ensin pakanallista ja sitten paavillista. ”Pieni sarvi edustaa Roomaa sen molemmissa vaiheissa: pakanallisessa ja paavillisessa. Daniel näki Rooman ensin sen pakanallisessa, keisarillisessa vaiheessa, jolloin se soti juutalaista kansaa ja varhaisia kristittyjä vastaan, sitten hän näki Rooman sen paavillisessa vaiheessa, joka on jatkunut meidän päiviimme asti ja jatkuu vielä tulevaisuuteenkin.” (4BC 841.)

Pieni sarvi liikkui ensin horisontaalisesti ja ”kasvoi kasvamistaan etelää, itää ja Ihanaa maata päin” (Dan. 8:9). Nämä kolme suuntaa vastaavat niitä kolmea suurta aluetta, jotka joutuivat pakanallisen Rooman hallintavallan alle.

Kun pieni sarvi ottaa näyssä pääosan, sen pystysuuntaan etenevä liike saa yksityiskohtaista huomiota. Sarvi muistuttaa läheisesti Dan. 7. luvun pientä sarvea, kuten seuraava vertailu osoittaa: 1) Molemmat sarvet ovat aluksi pieniä (Dan. 7:8; Dan. 8:9). 2) Molemmat kasvavat myöhemmin suuriksi (Dan. 7:20; Dan. 8:9). 3) Molemmat ovat vainoavia valtoja (Dan. 7:21, 25; Dan. 8:10, 24). 4) Molemmat ovat itseään korottavia ja julkeita (Dan. 7:8, 20, 25; Dan. 8:10, 11, 25). 5) Molemmat hyökkäävät Jumalan kansaa vastaan (Dan. 7:25; Dan. 8:24). 6) Molempien toimintaan liittyy profeetallinen aikarajoitus (Dan. 7:25; Dan. 8:13, 14). 7) Molempien valta jatkuu ajan loppuun asti (Dan. 7:25, 26; Dan. 8:17, 19). 8) Molempien tuho on yliluonnollinen (Dan. 7:11, 26; Dan. 8:25). Koska 7. luvun pieni sarvi edustaa paavinvaltaa, 8. luvun sarven pystysuuntaan tapahtuvan laajenemisen täytyy edustaa samaa valtaa. Niinpä kuten luvuissa 2 ja 7, viimeinen suuri maailmanvalta on Rooma, pakanallinen ja paavillinen.