---
title:  Profetian Aikataulu
date:  27/02/2020
---

`Lue Dan. 8:13 (RK 2012/VKR). Mikä kysymys tässä esitetään ja miten kysymys auttaa ymmärtämään seuraavassa jakeessa annetun vastauksen?`

Mihin ajankohtaan 2 300 iltaa ja aamua sijoittuu? Ensin on kiinnitettävä huomio siihen, että sen jälkeen, kun Danielille on näytetty pässi ja vuohipukki sekä näiden jälkeen tulleen pienen sarven toiminta ja sen aiheuttama vahinko, näky muuttuu kysymykseksi (Dan. 8:13). Kysymyksessä ollaan kiinnostuneita erityisesti siitä, mitä tapahtuu profeetallisen ajanjakson jälkeen, ei niinkään ajanjakson pituudesta. Lisäksi ajanjakso ei voi rajoittua vain pienen sarven toiminta-aikaa kattavaksi, sillä käsite ”näky” (Dan. 8:13, RK 2012/VKR) sisältää kaiken aina pässistä pienen sarven toimintaan asti. Tämän on siis tarkoitettava pitkää ajanjaksoa todellisessa historiassa.

Kysymykseen ”Kuinka pitkää aikaa tarkoittaa näky – –” (Dan. 8:13, RK 2012/VKR) – ja näyllä tarkoitettiin siis näkyä pässistä (Meedia ja Persia), vuohesta (Kreikka) ja pienestä sarvesta ja sen toimista (Rooma, pakanallinen ja paavillinen) – toinen taivaallinen olento vastasi: ”Vielä on kaksituhatta kolmesataa iltaa ja aamua; sitten pyhäkkö vanhurskautetaan.” (Dan. 8:14, RK 2012 marg.) Ajanjakso on näin pitkä, koska se alkaa Meedian ja Persian valtakunnan ajasta ja ulottuu Kreikan valtakunnan ajan halki pakanallisen ja paavillisen Rooman aikaan asti, siis tuhansia vuosia. Historisoivan tulkinnan mukaan (ks. tutkistelu 1) tämä profeetallinen ajanjakso tulisi laskea vuosi=päivä -periaatteen mukaan, mikä tarkoittaa, että 2 300 iltaa ja aamua vastaa 2 300:a vuotta. Jos kyse olisi vain päivistä, ajanjakso olisi vain hieman yli kuusi vuotta, joka olisi mahdottoman lyhyt aika sille, että kaikki näyssä esitetyt tapahtumat ehtisivät toteutua. Siksi tässä täytyy käyttää vuosi=päivä -periaatetta.

Dan. 8 ei tarjoa tietoa, jonka pohjalta voisi laskea jakson alkamisajankohdan, josta saisi selville myös päättymisajankohdan. Dan. 9 tarjoaa ratkaisevan puuttuvan tiedonjyvän (ks. ensi viikon tutkistelu).

`Profetian ilmoittamat 2 300 vuotta ovat Raamatun pisin aikaprofetia. Miten tämän tajuaminen auttaa meitä olemaan kärsivällisiä Jumalaa kohtaan ja lopunajan tapahtumien ajoittamisessa?`