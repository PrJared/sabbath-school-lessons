---
title:  Hyökkäys Pyhäkköä Vastaan
date:  25/02/2020
---

`Lue Dan. 8:10–12. Mitä pienen sarven sanotaan tekevän?`

Dan. 8:10 sanoo pienen sarven yrittävän matkia hengellisellä tasolla Babylonin tornin rakentajien toimintaa (1. Moos. 11:4). Vanhassa testamentissa termit ”taivaan joukot” ja ”tähdet” voivat tarkoittaa Jumalan kansaa. Israelia kutsutaan Herran joukoiksi (2. Moos. 12:41, RK 2012). Danielkin sanoo Jumalan uskollisten loistavan kuin tähdet (Dan. 12:3). Nyt ei ole kyse kirjaimellisesta hyökkäyksestä taivaan joukkoja vastaan, vaan vainosta Jumalan kansaa kohtaan, jotka ovat ”taivaan kansalaisia” (Fil. 3:20). Vaikka tuhannet kristityt joutuivat pakanallisten keisarien murhaamiksi, tässä huomio kiinnitetään pienen sarven pystysuuntaiseen toimintaan. Profetian lopullinen täyttymys liittyy paavilliseen Roomaan ja sen suorittamiin vainoihin.

Dan. 8:11 puhuu myös valtiaasta, josta muualla Danielin kirjassa puhutaan voideltuna hallitsijana (Dan. 9:25) ja enkeliruhtinas Mikaelina (Dan. 10:21; Dan. 12:1). Ilmauksella ei voida tarkoittaa ketään muuta kuin Jeesusta Kristusta. Hän on yllä mainittujen joukkojen valtias ja ylipappimme taivaassa. Paavinvalta ja sen edustama uskonnollinen järjestelmä yrittää syrjäyttää Jeesuksen papillisen tehtävän.

Dan. 8:11 mainitsee päivittäisen uhrin yhdessä maallisen pyhäkön kanssa osoituksena niistä monista palvelumenoista, joihin kuuluvat myös uhrit ja esirukous. Näiden palvelumenojen kautta syntiset saavat anteeksi, ja synnit käsitellään pyhäkössä. Tämä maallinen järjestelmä edustaa Kristuksen välitystyötä taivaallisessa pyhäkössä. Kuten profetiassa ennustetaan, paavinvalta vaihtaa Kristuksen esirukouksen pap­pien esirukoukseen. Tämän väärennetyn jumalanpalveluksen kautta pieni sarvi riistää Kristuksen esirukoustyön ja symbolisesti turmelee Kristuksen pyhäkön perustukset.

”[T]otuus sortui maahan. Ja sarvi menestyi yhä kaikissa toimissaan.” (Dan. 8:12.) Jeesus kutsuu itseään totuudeksi (Joh. 14:6) ja viittaa Jumalan sanaan totuutena (Joh. 17:17). Paavinvalta kielsi Raamatun kääntämisen kansankielelle, antoi sen tulkintavallan kirkolle ja nosti perinteet Raamatun rinnalle uskon korkeimmaksi ohjenuoraksi.

`Kuinka arvokasta ja tärkeää raamatullinen totuus on verrattuna ihmisten perinteisiin?`