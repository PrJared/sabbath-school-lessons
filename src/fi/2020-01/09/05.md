---
title:  Pyhäkön Puhdistaminen
date:  26/02/2020
---

`Lue Dan. 8:14, RK 2012 marg. Mitä tässä tapahtuu?`

Sarven tekemän tuhoavan hyökkäyksen jälkeen ilmoitetaan, että pyhäkkö tullaan vanhurskauttamaan. Ymmärtääksemme tätä sanomaa, meidän on pidettävä mielessämme, että Dan. 8:14 mainittu pyhäkön vanhurskauttaminen vastaa sitä tuomionäkymää, jota Dan. 7:9–14 kuvailee. Koska tuo tuomio tapahtuu taivaassa, pyhäkönkin on sijaittava siellä. Siinä missä Dan. 7 kuvailee tuomion näkökulmasta Jumalan suhdetta ihmisiin ja puuttumista heidän tekoihinsa, Dan. 8 kuvailee samaa tapahtumaa pyhäkön näkökulmasta.

Maallinen pyhäkkö jäljitteli taivaallista esikuvaansa, ja sen tehtävänä oli kuvastaa pelastussuunnitelman laajoja suuntaviivoja. Joka päivä syntiset toivat uhrejaan pyhäkköön, jossa he saivat tunnustamansa synnit anteeksi, sillä synnit ikään kuin siirrettiin pyhäkköön. Tämän seurauksena pyhäkkö saastui. Siksi tarvittiin säännöllisin väliajoin toistuvaa pyhäkön puhdistamista eli vanhurskuttamista kaikista sinne kertyneistä synneistä. Tätä puhdistuspäivää kutsuttiin suureksi sovituspäiväksi ja sitä vietettiin kerran vuodessa (ks. 3. Moos. 16).

Miksi taivaallinen pyhäkkö tarvitsisi puhdistamista (Hepr. 9:23)? Vastaavasti kuin katuvien israelilaisten synnit siirrettiin maalliseen pyhäkköön, voimme sanoa, että Jeesuksen vastaanottaneiden ihmisten tunnustamat synnit on ”siirretty” taivaalliseen pyhäkköön. Maanpäällisen suuren sovituspäivän aikana teurastettiin useita eläimiä symboleina Jeesuksen tulevasta kuolemasta, jonka ansiosta syntiset olivat turvassa suurena sovituspäivänä.

Aivan kuten syntien lopullinen käsittely tapahtui maanpäällisenä suurena sovituspäivänä, jolloin pyhäkkö puhdistettiin, kuinka paljon enemmän taivaallisena suurena sovituspäivänä, jolloin yksin Kristuksen veri saa meidät kestämään tuomiolla? Pyhäkön puhdistaminen, jota Dan. 8:14 kuvaa, on maallisen pyhäkkötoimituksen taivaallinen vastine. Sen perussanoma kuuluu: syntisinä me tarvitsemme Messiaan verta syntiemme anteeksi saamiseksi, jotta voimme seistä tuo­miolla.

`Lue Hepr. 9:23–28. Miten jakeet paljastavat sen pelastuksen, joka meillä on Jeesuksessa hänen meidän puolestamme antaman uhrin kautta?`