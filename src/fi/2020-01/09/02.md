---
title:  Pässi Ja Vuohipukki
date:  23/02/2020
---

`Lue Dan. 8. Mistä näyssä on kyse ja miten se liittyy siihen, mistä olemme lukeneet luvuissa 2 ja 7?`

Kuten luvuissa 2 ja 7, meille annetaan tässäkin näky maailmanvaltojen noususta ja tuhosta, joskin nyt erilaista symboliikkaa käyttäen. Se liittyy suoraan Jumalan pyhäkköön. Pässi ja vuohipukki symboleina liittyvät pyhäkkörituaaleihin, joita suoritettiin suurena sovituspäivänä, joka oli tuomion aikaa muinaiselle Israelille. Pässejä ja vuohipukkeja käytettiin uhrieläiminä pyhäkköpalveluksessa, mutta vain suurena sovituspäivänä nämä kaksi eläintä mainitaan yhdessä. Siksi ne on tietoisesti valittu tähän tuomaan heti mieleen suuren sovituspäivän, johon näyssä keskitytäänkin.

Näyn alussa Daniel näkee pässin puskemassa kolmeen ilmansuuntaan: länteen, pohjoiseen ja etelään (Dan. 8:4). Tämä kolmeen suuntaan tapahtuva liike osoittaa vallan laajenemisen: ”[E]ivätkä muut eläimet kyenneet vastustamaan sitä, eikä ketään voitu pelastaa joutumasta sen ruhjomaksi. Se teki mitä tahtoi ja tuli yhä mahtavammaksi.” (Dan. 8:4.) Kuten enkeli selittää, pässi edustaa Meedian ja Persian valtakuntaa (Dan. 8:20), ja kolme ilmansuuntaa viittasivat todennäköisesti kirjaimellisesti niihin kolmeen suureen valloitukseen, jotka tämä maailmanvalta teki.

Seuraavaksi kuvaan astuu vuohipukki, jolla on suuri sarvi. Vuohi edustaa Aleksanteri Suuren johtamaa Kreikan valtakuntaa (Dan. 8:21). Se, että vuohipukki liikkuu ”tuskin maanpintaa koskettaen” (Dan. 8:5), kertoo siitä, että se liikkuu nopeasti. Tämä symboliikka viestittää Aleksanterin valloitusten nopeutta. Dan. 7 kuvaileekin hänen valtakuntaansa siivelliseksi leopardiksi (pantteriksi). Mutta kuten profetia osoittaa, vuohipukin ”ollessa mahtavimmillaan sen suuri sarvi katkesi ja tilalle nousi neljä suurta sarvea, yksi kuhunkin ilmansuuntaan” (Dan. 8:8). Tämä profetia toteutuu, kun Aleksanteri kuolee Babylonissa kesäkuussa vuonna 323 eKr. 32 vuoden iässä, ja hänen valtakuntansa jaetaan hänen neljän kenraalinsa kesken.

`Dan. 2:38 ja 8:20, 21 välillä meille on kerrottu nimeltä kolme niistä valtakunnista, jotka ovat esiintyneet näyissä. Miten tämän hämmästyttävän seikan tulisi auttaa vahvistamaan näistä profetioista tekemiemme tulkintojen paikkansapitävyyttä?`