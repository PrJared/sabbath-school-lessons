---
title:  Mikael Meidän Ruhtinaamme
date:  22/03/2020
---

`Lue Dan. 12:1. Kuka muuttaa historian kulun ajan lopussa? Miten Room. 8:34 ja Hepr. 7:25 auttavat meitä ymmärtämään, mitä tämä jae tarkoittaa?`

Danielin kirjan jokainen luku tähän asti on alkanut maininnalla pakanakuninkaasta. Dan. 12 alkaa myös hallitsijan mainitsemisella, mutta toisin kuin muissa luvuissa, tämä hallitsija on jumalallinen ruhtinas, joka nousee vapauttamaan Jumalan kansan tämän vihollisten käsistä.

Sivusimme jo tutkistelussa 10 sitä, että Mikael on sama taivaallinen olento, joka ilmestyy Danielille Tigrisvirran rannalla. Siellä hän näyttäytyy taivaallisena Jumalan kansan edustajana. Muualla Danielin kirjassa hän esiintyy Ihmisen Poikana (Dan. 7, RK 2012/VKR), taivaan joukon valtiaana (Dan. 8) ja voideltuna hallitsijana (Dan. 9). Niinpä Mikaelin, jonka nimi tarkoittaa ’Jumalan kaltainen’, täytyy olla itse Jeesus.

On tärkeää huomata ajankohta, jolloin Mikael puuttuu tapahtumiin. Dan. 12:1 sanoo ”Silloin” tai ”Siihen aikaan” (RK 2012/VKR). Ilmaus viittaa aikaan, joka on mainittu juuri aikaisemmin eli Dan. 11:40–45. Tässä puhutaan ajanjaksosta, joka alkaa paavinvallan sortumisesta  vuonna 1798 ja ulottuu aina lopussa tapahtuvaan ylösnousemukseen asti (Dan. 12:2).

Kaksi tärkeää Mikaelin työhön liittyvää asiaa voidaan päätellä Dan. 12:1 käytetystä Mikaelin toimintaa kuvaavasta verbistä ”seisoa”. Ensinnäkin, verbi ”seisoa” herättää ajatuksen voittamaan ja hallitsemaan tulevien kuninkaiden noususta. Verbi viittaa ensisijaisesti sotilaalliseen toimintaan. Se osoittaa, että Mikael toimii sotilaallisena johtajana, joka suojelee kansaansa ja johdattaa heitä erityisellä tavalla suuren taistelun viimeisissä vaiheissa.

Toiseksi, verbi ”seisoa” viittaa myös tuomioistuimen toimintaan. Mikael ”astuu esiin” asianajajan roolissa taivaallisessa tuomioistuimessa. Ihmisen Poikana hän nousee Ikiaikaisen eteen edustamaan Jumalan kansaa tutkivan tuomion aikana (Dan. 7:9–14). Mikaelin esiin astuminen ja seisominen tuo mieleen hänen työnsä sotilaallisen ja juridisen puolen. Toisin sanoen hänelle on annettu valta kukistaa Jumalan viholliset ja oikeus edustaa Jumalan kansaa taivaallisessa tuomioistuimessa.

`Mikael seisoo puolustajanamme ja edustajanamme. Mitä toivoa tämän pitäisi antaa sinulle, syntiselle?`