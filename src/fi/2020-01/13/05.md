---
title:  Sinetöity Kirja
date:  25/03/2020
---

`Lue Dan. 12:4 ja Joh. 14:29. Miksi Danielin kirja on sinetöitävä lopun aikaan asti?`

Kirjan viimeisen pääosuuden lopussa (Dan. 10:1–12:4) profeetta saa käskyn sinetöidä kirjan lopun aikaan saakka. Samaan hengenvetoon enkeli ennustaa: ”Monet harhailevat, mutta tieto lisääntyy.” (Dan. 12:4.) Jotkut Danielin kirjan tutkijat tulkitsevat harhailun ennustuksena tieteellisestä kehityksestä. Tätäkin sillä voidaan tarkoittaa, mutta asiayhteys näyttäisi viittaavan enemmän Danielin kirjan tutkimiseen ja sen ymmärryksen lisääntymiseen. Katsoessamme ajassa taaksepäin huomaamme, että Danielin kirja oli vuosisatojen ajan vaikeaselkoinen kirja. Jotkut saattoivat tuntea sen ja tutkia sitä, mutta jotkin sen avainopetuksista ja profetioista jäivät arvoituksiksi. Esimerkiksi sen profeetallinen sanoma taivaallisen pyhäkön vanhurskauttamisesta, tuomiosta sekä pienen sarven identiteetistä ja töistä, samoin kuin näihin profetioihin liittyvä aikarajoitus, olivat kaikkea muuta kuin selvää.

Protestanttien uskonpuhdistuksesta alkaen yhä useampi alkoi tutkia Danielin kirjaa. Kuitenkin vasta lopun aikana kirja alkoi vihdoin avautua ja sen sisältö paremmin paljastua. Kuten Ellen G. White huomauttaa: ”Mutta sen jälkeen kun vuonna 1798 Danielin kirjan sinetti avattiin, on profetioiden tuntemus lisääntynyt, ja useat ovat julistaneet tuomion läheisyyden vakavaa sanomaa.” (7AO 309.) ”1700-luvun lopussa ja 1800-luvun alussa uusi kiinnostus Danielin kirjan ja Ilmestyskirjan profetioita kohtaan heräsi kaukana toisistaan olevilla maailman kolkilla. Näiden profetioiden tutkiminen johti laajalle levinneeseen uskomukseen siitä, että Kristuksen toinen tuleminen oli lähellä. Useat raamatunselittäjät Englannissa, Joseph Wolff Lähi-idässä, Manuel Lacunza Etelä-Amerikassa ja William Miller Yhdysvalloissa alkoivat samaan aikaan monien muiden profetioiden tutkijoiden kanssa julistaa Danielin kirjan profetioiden perusteella, että toinen adventti oli käsillä. Tänä päivänä tämä vakaumus on maailmanlaajuisen liikkeen kantava voima.” (4BC 879.)

`Ajattele, miten suuri etuoikeus meillä on tänä päivänä katsoa taaksepäin historiassa ja nähdä, miten Danielin kirjan historialliset profetiat ovat toteutuneet. Miten tämän tulisi auttaa meitä luottamaan kaikkiin Jumalan lupauksiin?`