---
title:  Odotusaika
date:  26/03/2020
---

`Lue Dan. 12:5–13. Miten kirja päättyy?`

Viimeisen näkymän tapahtumapaikkana on virta (Tigris), sama paikka kuin Danielin viimeisessä suuressa näyssä (Dan. 10:4). Tässä käytetty sana ei ole kuitenkaan se, jota yleisesti heprean kielessä käytetään joista, vaan tässä se on jecor, jolla yleensä tarkoitetaan Niiliä. Tämä tuo mieleen israelilaisten paon Egyptistä ja osoittaa, että aivan kuten Herra vapautti Israelin Egyptistä, samoin hän tulee vapauttamaan lopun ajan kansansa.

Meille annetaan kolme profeetallista aikaennustusta. Ensimmäinen, ”aika, kaksi aikaa ja puoli aikaa”, vastaa kysymykseen: ”Kuinka kauan kestää, ennen kuin kaikki nämä ihmeelliset asiat tapahtuvat?” (Dan. 12:6.) Ihmeellisillä asioilla viitataan asioihin, joita Dan. 11 kuvaa ja jotka tarkentavat lukujen 7 ja 8 sisältöä. Ajanjakso mainitaan Dan. 7:25 ja myöhemmin Ilm. 11:3, Ilm. 12:6, 14 ja Ilm. 13:5. Ajanjakso vastaa paavinvallan 1 260:tä vuotta, jotka ulottuivat vuodesta 538 jKr. vuoteen 1798 jKr. Dan. 11:32–35 viittaa samaan vainonaikaan mainitsematta jakson pituutta.

Toiset kaksi aikaennustusta, 1 290 päivää ja 1 335 päivää, vastaavat kysymykseen: ”Herrani, miten tämä kaikki päättyy?” (Dan. 12:8.) Daniel itse esittää kysymyksen pellavavaatteiselle miehelle. Aikaennustuksia on edeltänyt sana siitä, että ”päivittäinen uhri” lakkautetaan ja ”turmion iljetys” pystytetään. Tutkiessamme Danielin kirjan 8. lukua opimme, että päivittäisellä uhrilla tarkoitetaan Jeesuksen esirukoustyötä, joka korvattiin väärennetyllä jumalanpalvelusjärjestelmällä. Niinpä profeetallisen ajanjakson alkamisajankohtana pidetään vuotta 508 jKr., kun Ranskan kuningas Klodvig I kääntyi katoliseen uskoon. Tämä tärkeä tapahtuma silotti tien kirkon ja valtion liitolle, joka säilyi vahvana koko keskiajan. 1 290 vuotta päättyvät vuoteen 1798, jolloin Napo­leon vangitsi paavin. Viimeisenä mainittu 1 335 päivän aikajakso päättyy vuoteen 1843. Tämä oli milleriläisen liikkeen aikaa. Se oli myös aika, jolloin Raamatun profetioita alettiin tutkia uudelleen. Se oli odotuksen aikaa, jolloin toivottiin Jeesuksen tulon olevan oven edessä.

`Kautta koko Danielin kirjan esiin nousee kaksi asiaa: Jumalan kansaa vainotaan, ja lopulta se vapautetaan ja pelastetaan. Miten tämä tieto voi auttaa meitä pysymään uskollisina koettelemusten keskellä?`