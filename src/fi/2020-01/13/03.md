---
title:  Kirjaan Kirjoitettu Nimi
date:  23/03/2020
---

`Dan. 12:1 puhuu niistä, joiden nimi on kirjoitettu kirjaan? Mitä tämä tarkoittaa?`

Mikaelin avun aikaa kuvataan myös vailla vertaa olevana ahdistuksen aikana. Tämä vastaa sitä aikaa, jolloin Jumalan Henki vetäytyy pois kapinallisen ihmiskunnan yltä. Silloin seitsemän viimeistä vitsausta, jotka ovat Jumalan vihan il­maus kansoja kohtaan, vuodatetaan lopun ajan Babylonin päälle (Ilm. 16; Ilm. 18:20–24) ja pimeyden voimat päästetään irti maailmassa. Ellen G. White kirjoittaa tästä ajasta, että ”saatana on syöksevä maan asukkaat viimeiseen suureen ahdinkoon. Kun Jumalan enkelit lakkaavat pidättämästä ihmisten intohimojen raivoisia tuulia, kaikki taistelun voimat pääsevät irralleen. Koko maa joutuu silloin vielä kauheamman hävityksen kohteeksi kuin Jerusalem muinoin.” (8AO 120.)

Jumalan kansa päästetään kokemasta tätä kammottavaa aikaa, sillä taivaallisessa tuomioistuimessa käydyssä tutkivassa tuomiossa Jeesus, taivaallinen ylipappi, on puhdistanut heidät epäilyksistä, ja heidän nimensä on kirjoitettu kirjaan.

Ymmärtääksemme tämän kirjan merkityksen meidän on hyvä muistaa, että Raamattu mainitsee kahdenlaiset taivaalliset kirjat. Toinen niistä sisältää niiden nimet, jotka kuuluvat Herralle. Joskus tätä kirjaa kutsutaan nimellä ”elämän kirja” (2. Moos. 32:32; Luuk. 10:20; Ps. 69:29; Fil. 4:3; Ilm. 17:8).

Elämän kirjan lisäksi Raamattu mainitsee kirjan, jossa säilytetään tietoja ihmisten teoista (Ps. 56:9; Mal. 3:16; Jes. 65:6, RK 2012/VKR). Kirjoja käytetään taivaallisessa tuomioistuimessa määrittelemään jokaisen ihmisen sitoutuminen Herraan. Ne ovat taivaallisia arkistoja, ”tietokantoja”, jotka sisältävät jokaisen ihmisolennon nimen ja teot. Jotkut paheksuvat ajatusta siitä, että heidän nimensä ja varsinkin heidän tekonsa olisivat kirjoitettuina taivaassa. Mutta silloin kun annamme elämämme Kristukselle, meidän nimemme kirjoitetaan elämän kirjaan ja meidän pahat tekomme pyyhitään pois. Tämä taivaallinen arkisto tarjoaa juridista näyttöä koko maailmankaikkeudelle siitä, että me kuulumme Jeesukselle, ja siksi meillä on oikeus suojelukseen ahdingon aikana.

`Miksi ainoa toivomme siitä, että löydämme nimemme kirjoitettuna elämän kirjaan, on Kristuksen vanhurskaudessa, joka luetaan meidän hyväksemme?`