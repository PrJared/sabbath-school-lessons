---
title:  Ylösnousemus
date:  24/03/2020
---

`Lue Dan. 12:2, 3. Mistä tapahtumasta tässä puhutaan? Ottaen huomioon sen, kuinka ymmärrämme kuoleman, miksi viittauksen tapahtuma on meille niin tärkeä?`

Danielin kirjasta löytyy kenties Vanhan testamentin selkein viittaus tulevaan ylösnousemukseen. Tutkiessamme jakeita opimme joitakin tärkeitä totuuksia. Ensinnäkin, kuten kielikuva nukkumisesta osoittaa, ihmisruumiissa ei asu kuolematonta sielua. Ihminen on ruumiin, mielen ja hengen jakamaton kokonaisuus. Kuolemassa ihminen lakkaa olemasta ja jää tiedottomaan tilaan ylösnousemukseen asti. Toiseksi, jakeet viittaavat tulevaan ylösnousemukseen synnin seurausten kumoamisena. Itse asiassa Dan. 12:2 ilmaus ”maan tomu” kuuluu alkukielellä ”tomun maa”. Tämä epätavallinen sanajärjestys viittaa 1. Moos. 3:19, joka on ainoa toinen raamatunteksti, jossa sanat ovat tässä järjestyksessä. Tämä tarkoittaa sitä, että kuolemantuomio, joka annettiin Aadamin lankeemuksessa, kumotaan eikä kuolemalla ole enää valtaa. Paavali sanoo: ”Kuolema on nielty ja voitto saatu.” (1. Kor. 15:54.)

`Lue Room. 8:18 ja Hepr. 2:14, 15. Miksi meidän ei tarvitse pelätä kuolemaa?`

Kuolema pilaa ja lopettaa kaiken täällä. Meille tarjotaan kuitenkin lupausta siitä, että kuolema ei ole uskovien lopullinen kohtalo. Kuolema on kukistettu vihollinen. Kun Kristus mursi kuoleman kahleet ja nousi elävänä haudastaan, hän antoi kuolemalle kuoliniskun. Nyt voimme katsoa väliaikaisen kuoleman todellisuuden tuolle puolen siihen lopulliseen elämän todellisuuteen, jonka saamme Jumalalta Kristuksessa. Koska Mikael astuu esiin (ks. Dan. 12:1), myös hänelle kuuluvat astuvat esiin. He nousevat ”tomun maasta” ja loistavat tähtien lailla ikuisuudesta ikuisuuteen.

`Kuinka voimme elämän kipujen ja taisteluiden keskellä saada toivoa ja lohtua luvatusta ylösnousemuksesta ajan lopussa? Miksi oikeastaan millään muulla ei ole kovin paljon merkitystä?`