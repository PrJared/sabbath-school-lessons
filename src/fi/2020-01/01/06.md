---
title:  Danielin Kirjan Merkitys Nykyajalle
date:  02/01/2020
---

Vaikka Danielin kirja kirjoitettiin yli 2 500 vuotta sitten, se on edelleen ajankohtainen 2000-luvulla. Tarkastelemme kolmea aluetta, joilla Danielin kirja voi olla meille merkityksellinen.

Jumalalla on ylivalta elämässämme. Silloinkin kun asiat menevät pieleen, Jumalalla on kaikki hallussa ja hän toimii ihmisten toisinaan oikukkaidenkin tekojen kautta tarjoten parasta lapsilleen. Danielin kokemus Babyloniassa muistuttaa Joosefin kokemusta Egyptissä ja Esterin Persiassa. Nämä kolme nuorta olivat vankeina vieraassa maassa, ylivoimaisen pakanallisen hallintavallan alla. Satunnaisesta katsojasta he saattoivat näyttää heikoilta ja Jumalan hylkäämiltä. Herra kuitenkin vahvisti heitä ja käytti voimallisella tavalla. Kun kohtaamme koettelemuksia, kärsimyksiä ja vastustusta, voimme muistella, mitä Jumala teki Danielin, Joosefin ja Esterin elämässä. Voimme olla varmoja, että Herra ei ole hylännyt meitä koettelemustemme ja kiusaustemme keskellä.

Jumala ohjaa historian kulkua. Toisinaan tämä sekaiseksi ja päämäärättömäksi muuttunut synnin ja väkivallan maailma saa meidät huolestumaan. Danielin kirjan jokaisessa luvussa on selkeä viesti siitä, että Jumala ohjaa historian kulkua. Ellen White sanoo: ”Ihmiskunnan historian aikakirjoissa kansojen kasvu sekä valtakuntien nousu ja kukistuminen näyttävät riippuvan ihmisen tahdosta ja urhoollisuudesta. Tapahtumien kehityksen näyttää suureksi osaksi määräävän hänen voimansa, kunnianhimonsa ja mielijohteensa. Mutta Jumalan sanassa verho on vedetty syrjään, ja me näemme ihmisten harrastusten, voiman ja intohimojen takana ja yläpuolella armahtavan Jumalan, joka hiljaa ja kärsivällisesti työskentelee oman suunnitelmansa mukaisesti.” (EK 165.)

Jumala antaa roolimallin lopunajan kansalleen. Daniel ja hänen ystävänsä toimivat roolimalleina siitä, miten voimme elää yhteiskunnassa, jonka maailmankuva on ristiriidassa Raamatun kanssa. Kun heitä painostettiin luopumaan uskostaan ja mukautumaan Babylonian yhteiskuntajärjestykseen, he pysyivät uskollisina Jumalan sanalle. Heidän uskollisuutensa ja ehdoton sitoutumisensa Herraan tarjoaa meille rohkaisua vastustuksen ja jopa vainon hetkinä. Danielin kirja osoittaa, että meidän on mahdollista pysyä Herraan sitoutuneina ja samaan aikaan olla hyödyksi maallemme ja yhteiskunnallemme.

`Lue Dan. 9:23; Dan. 10:11, 12; Matt. 10:29–31. Mitä jakeet kertovat Jumalan kiinnostuksesta meidän henkilökohtaisia taistelujamme kohtaan?`