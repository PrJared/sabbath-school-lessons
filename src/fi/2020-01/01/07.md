---
title:  Lisäaineistoa
date:  03/01/2020
---

”Raamattu oli aiottu kaikkien niiden oppaaksi, jotka tahtovat oppia tuntemaan Luojansa tahdon. Jumala antoi ihmisille varman profeetallisen sanan. Enkelit ja itse Kristuskin tulivat ilmoittamaan Danielille ja Johannekselle, mitä pian oli tapahtuva. Meidän pelastustamme koskevia tärkeitä asioita ei kätketty salaperäisyyteen. Niitä ei ilmoitettu sillä tavalla, että ne hämmentäisivät ja johtaisivat harhaan vilpittömiä totuuden etsijöitä. Herra sanoo profeetta Habakukin kautta: ’Kirjoita näky ja piirrä selvästi – – että sen voi juostessa lukea’ (Hab. 2:2). Jumalan sana on selvä kaikille, jotka sitä rukoilevin sydämin tutkivat. Jokainen vilpitön sielu pääsee totuuden valoon. ’Vanhurskaalle koittaa valkeus’ (Ps. 97:11). Mikään seurakunta ei voi edistyä pyhyydessä, ­elleivät sen jäsenet etsi totuutta niin kuin kätkettyä aarretta.” (8AO 34, 35.)

”Tutki Danielin ja hänen ystäviensä vaiheita. Vaikka he elivät paikassa, jossa heitä joka puolelta houkuteltiin antautumaan itsensä hemmotteluun, he kunnioittivat ja kirkastivat Jumalaa päivittäisessä elämässään. He päättivät karttaa kaikkea pahaa. He kieltäytyivät astumasta vihollisen polulle. Jumala palkitsi heidän vakaan uskollisuutensa runsain siu­nauksin.” (MR nro 224, osa 4, s. 169, 170.)

**Keskustelunaiheita**

`Danielin kirjasta nousee eräs hyvin vahva ajatus. Sen lisäksi että Jumala hallitsee kaikkia kansoja, hän tuntee myös jokaisen meistä henkilökohtaisesti syvimpiä sopukoitamme myöten. Kuten Dan. 2 osoittaa, Jumala pystyi antamaan pakanakuninkaalle unen. Se, että pääsee toisen mielen sisälle silloinkin, kun tämä nukkuu ja että voi vielä antaa tälle unen, osoittaa sellaista läheisyyttä, jota meidän on vaikea edes käsittää. Samaan aikaan kyseinen uni osoittaa, että Jumala hallitsee jopa suuria maailmanvaltoja ja hän tietää, miten kaikki tulee loppumaan. Mitä lohtua ja toivoa nämä kuvaukset todellisuudesta antavat meille? Miltä sinusta tuntuu se, että Herra on niin läheinen, että hän tietää jopa kaikki ajatuksesi? Miksi lupaus rististä on tässä yhteydessä niin tärkeä?`

`Keskustelkaa klassisten ja apokalyptisten profetioiden välisestä erosta. Mitä muita esimerkkejä näistä profetioista löydätte Raamatusta?`