---
title:  Jumalan Aikataulu
date:  01/01/2020
---

Toinen käsite, joka Danielin kirjaa tutkittaessa on hyvä tuntea, on apokalyptisten profetioiden historiallinen tulkintatapa. Lähestymistapa tunnetaan myös nimellä historisoiva tulkinta. Se avautuu paremmin, jos sitä verrataan vastakkaisiin tulkintatapoihin: preterismiin, futurismiin ja idealismiin.

Preterismissä ajatellaan, että Danielin kirjan profeetalliset tapahtumat ovat jo toteutuneet menneisyydessä. Futurismissa väitetään, että profetiat odottavat vielä tulevaa täyttymystään. Idealismissa puolestaan ajatellaan, että ne ovat symboleita yleisestä hengellisestä todellisuudesta eivätkä ne liity mihinkään tiettyihin historian tapahtumiin.

Historisoivassa tulkinnassa sen sijaan ajatellaan, että Jumala paljastaa apokalyptisissä profetioissa katkeamattoman historiallisen aikajanan profeetan päivistä ajan loppuun asti. Tutkiessamme Danielin kirjaa näemme, että sen jokainen suuri näky (Dan. 2, 7, 8, 11) toistaa samaa historiallista kaavaa, mutta joka kuvauksessa on eri näkökulma ja erilaisia yksityiskohtia. Adventistiuranuurtajat ymmärsivät Danielin kirjan ja Ilmestyskirjan profetiat historiallisina kuvauksina.

`Lue 4. Moos. 14:34 ja Hes. 4:5, 6. Mitä ”päivä” yleensä edustaa profeetallisessa kielessä?`

Profeetallista aikaa mitataan vuosi=päivä -periaatteella. Yksi profeetallinen päivä tarkoittaa yleensä yhtä vuotta todellisessa historiassa. Täten esimerkiksi profetia 2 300 illasta ja aamusta tulisi ymmärtää tarkoittavan 2 300:aa vuotta (Dan. 8:14, RK 2012 marg.). Samoin profetia 70 viikosta tulisi ymmärtää 490 vuotena (Dan. 9:24–27).

Tällainen ajanmääritys tuntuu oikealta muutamasta syystä: 1) Koska näyt ovat symbolisia, ilmoitettujen aikojenkin pitää olla symbolisessa muodossa. 2) Koska näyissä kuvatut tapahtumat toteutuvat pitkien aikojen kuluessa, joissakin tapauksissa vasta lopun aikana, profetioihin liittyviä aikahaarukoita tulisi tulkita sen mukaisesti. 3) Danielin kirja vahvistaa vuosi=päivä -periaatteen. Hyvä esimerkki on 70 viikkoa koskeva profetia, joka alkoi kuningas Artakserkseen päivistä ja ulottui Jeesuksen tuloon Messiaana. Ilmeinen ja oikea tapa tulkita Danielin kirjan profeetallisia aikajaksoja on käyttää vuosi=päivä -periaatetta.

`Jotkut aikaprofetioista kattavat satoja, jopa tuhansia vuosia. Mitä tämä opettaa kärsivällisyyden tarpeesta?`