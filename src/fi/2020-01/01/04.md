---
title:  Apokalyptiset Profetiat
date:  31/12/2019
---

Danielin profeetalliset näyt ovat luonteeltaan erilaisia kuin useimmat Vanhan testamentin profeettojen sanomat. Ne ovat apokalyptisiä profetioita, kun taas suurin osa muista Vanhan testamentin profetioista kuuluu klassisiin profetioihin. Näiden profeetallisten genrejen eli lajityyppien välisen eron ymmärtäminen on tärkeää profetioiden oikein tulkitsemisen kannalta.

Apokalyptisiin profetioihin kuuluu erityispiirteitä, jotka erottavat ne klassisista profetioista:

Näkyjä ja unia. Apokalyptisissä profetioissa Jumala käyttää pääasiallisesti unia ja näkyjä välittääkseen sanomansa profeetalle. Klassisissa profetioissa profeetta saa ”Herran sanan”. Tätä ilmausta on käytetty n. 1 600 kertaa klassisten profetioiden yhteydessä. ”Herran sanaan” voi sisältyä näkyjäkin.

Yhdistettyä symboliikkaa. Klassisissa profetioissa symboliikka on rajallista. Siihen kuuluu lähinnä tosielämästä tuttuja symboleita, kun taas apokalyptisissä profetioissa Jumala näyttää symboleja ja kuvia ihmisen kokemusmaailman ulkopuolelta: eläinyhdistelmiä tai hirviöitä, joilla on siipiä ja sarvia.

Jumalan valta ja profetioiden ehdottomuus. Klassisten profetioiden toteutuminen oli usein kiinni siitä, miten kansa pysyi liitossaan Jumalan kanssa. Apokalyptiset profetiat sen sijaan eivät ole ehdollisia. Niissä Jumala paljastaa maailman valtojen nousun ja tuhon Danielin päivistä ajan loppuun asti. Tällaiset profetiat ovat Jumalan ennaltatietämisen ja hänen valtansa varassa. Ne toteutuvat ihmisten valinnoista riippumatta.

`Lue Joona 3:3–10. Onko tämä klassinen vai apokalyptinen profetia? Entä Dan. 7:6?`

Erityyppisten profetioiden tunnistaminen on hyödyllistä. Ne osoittavat, että Jumalalla on erilaisia tapoja välittää profeetallista totuutta (Hepr. 1:1). Tieto lajityypeistä auttaa arvostamaan Raamatun kauneutta ja monisäikeisyyttä sekä tulkitsemaan profetioita tavalla, joka on johdonmukainen muun Raamatun kanssa. Näin voimme selittää ”totuuden sanaa oikein” (2. Tim. 2:15).

`Lue Hoos. 3:4, 5; Aam. 8:11 ja Sak. 9:1. Jotkut odottavat, että viimeiset tapahtumat toteutuvat Lähi-idässä. Mikä tällaisessa tulkinnassa on vikana? Miten ehdolliset ja ehdottomat profetiat voidaan erottaa?`