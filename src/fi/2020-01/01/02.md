---
title:  Kristus Danielin Kirjan Keskus
date:  29/12/2019
---

`Lue Luuk. 24:25–27; Joh. 5:39 ja 2. Kor. 1:19, 20. Millä tavoin Kristus on Raamatun keskus?`

Jeesus on Raamatussa keskeisellä sijalla, myös Danielin kirjassa. Luku 1 osoittaa, joskin rajoittuneella tavalla, että Danielin kokemuksessa on paljon samaa kuin Kristuksen, joka jätti taivaan asuakseen tässä synnin maailmassa ja haastaakseen pimeyden voimat. Danielille ja hänen tovereilleen suotiin taivaasta Kristuksen kaltaista viisautta, joka auttoi kohtaamaan babylonialaisen kulttuurin haasteet. Luku 2 kertoo lopunaikana ilmaantuvasta kivestä, joka kuvaa Kristuksen valtakuntaa, joka syrjäyttää kaikki tämän maailman vallat. Luku 3 esittää Kristuksen kävelemässä uskollisten palvelijoittensa rinnalla tulisessa uunissa. Luvussa 4 Jumala suistaa Nebukadnessarin vallasta tietyksi aikaa, jotta kuningas oppisi, että ”todellinen valta on Taivaan” (Dan. 4:23). Ilmaisu ”valta on Taivaan” muistuttaa siitä, että Kristus, ”Ihmisen Pojan kaltainen” (Dan. 7:13, RK 2012/VKR), saa vallan ja valtakunnan, kuten Dan. 7 kuvailee. Luvussa 5 nähdään kuningas Belsassarin ja Babylonian tuho persialaisten käsissä näiden hyökätessä heidän kimppuunsa heidän juominkiensa ja irstaiden juhliensa aikana. Tämä on esikuva tappiosta, jonka Paholainen ja lopunajan Babylon kokevat Kristuksen ja hänen enkeliensä saapuessa. Luvussa 6 näemme, että juonessa, joka punottiin Danielia vastaan, on yhtäläisyyksiä niiden väärien syytösten kanssa, joita ylipapit esittivät Jeesuksesta. Ja kuten kuningas Dareios yritti säästää Danielin hengen, samoin Pilatus yritti säästää Jeesuksen hengen (Matt. 27:17–24). Luku 7 kuvaa Kristusta Ihmisen Poikana, joka ottaa valtakunnan haltuunsa ja hallitsee kansaansa. Luku 8 esittää Kristuksen taivaallisen pyhäkön pappina. Luku 9 kuvaa Kristuksen uhrina, jonka kuolema vahvistaa Jumalan ja hänen kansansa liiton. Luvut 10–12 esittävät Kristuksen ylipäällikkö Mikaelina, joka taistelee pahuuden voimia vastaan ja pelastaa Jumalan kansan jopa kuoleman vallalta.

Danielin kirjan jokaisessa luvussa on esitetty jokin kokemus tai ajatus, joka viittaa Kristukseen.

`Kuinka voimme pitää Kristuksen elämämme keskipisteenä kaikissa elämämme vaiheissa, niin taisteluissa ja koetuksissa kuin onnen ja menestyksenkin hetkissä? Miksi se on niin tärkeää?`