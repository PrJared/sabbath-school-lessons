---
title:  Profeetallinen Kalenteri
date:  05/03/2020
---

2 300:a iltaa ja aamua koskevan profetian lopussa Daniel on hämmentynyt, koska ei ymmärrä näkyä (Dan. 8:27). 10 vuotta myöhemmin Gabriel auttaa Danielia ymmärtämään näyn (Dan. 9:23). Hän tarjoaa puuttuvan tiedon ja paljastaa, että Messiaan työ saa päätöksensä 70 vuosiviikon lopulla. Vuosi=päivä -periaatteen mukaan 70 vuosiviikkoa tarkoittaa 490:a vuotta. Aikajakso alkaa siitä, kun tulee käsky jälleenrakentaa Jerusalem (Dan. 9:25). Käskyn antoi Artakserkses vuonna 457 eKr. Sen mukaan juutalaiset saivat Esran johdolla jälleenrakentaa Jerusalemin (Esra 7). Raamatuntekstin mukaan 70 vuosiviikkoa on ”määrätty” tai ”leikattu”. 490 vuoden jakso on leikattu pidemmästä ajanjaksosta, eli niistä 2 300 vuodesta, jotka mainittiin 8. luvun näyssä. 2 300 vuodella ja 490 vuodella on siis sama alkuajankohta eli vuosi 457 eKr.

Profetia 70 viikosta jaetaan kolmeen osaan: 7 viikkoa, 62 viikkoa ja 70. viikko.

Seitsemän viikkoa (49 vuotta) viittaavat aikaan, joka kuluisi Jerusalemin jälleenrakentamiseen. 7 viikon jälkeen tulee 62 viikkoa (434 vuotta), jotka johtavat ”voidellun hallitsijan tuloon” (Dan. 9:25). Niinpä 483 vuotta Artakserkseen mää­räyksen jälkeen (27 jKr.) Jeesus kastetaan ja voidellaan Pyhällä Hengellä messiaanista tehtäväänsä varten.

70. vuoden aikana tapahtuu muutakin tärkeää: 1) Voideltu raivataan tieltä (Dan. 9:26), mikä viittaa Jeesuksen kuolemaan. 2) Messias ”tekee lujan liiton monien kanssa yhdeksi vuosiviikoksi” (Dan. 9:27, RK 2012). Tämä on se lähetystehtävä, joka Jeesuksella ja apostoleilla oli juutalaisen kansan keskuudessa. Se toteutuu viimeisen viikon aikana 27–34 jKr. 3) ”mutta viikon puolivälissä hän lakkauttaa teurasuhrin” (Dan. 9:27, RK 2012). Kolme ja puoli vuotta kasteensa jälkeen (vuosiviikon puolivälissä) Jeesus lakkauttaa uhrijärjestelmän, jolla ei ole enää profeetallista merkitystä, koska Jeesus uhraa itsensä täydellisenä uhrina. 70 vuosiviikon profetian viimeinen viikko päättyy vuoteen 34 jKr., kun Stefanos kivitetään ja evankeliumi alkaa tavoittaa juutalaisten lisäksi myös pakanoita.

`Lue Dan. 9:24–27. Messiaslupauksen rinnalla kulkee ilmoitus väkivallasta, sodasta ja tuhosta. Miten tieto auttaa meitä olemaan rohkeita ja toiveikkaita elämässä kohtaavan hädän keskellä?`