---
title:  Jumalan Sanan Keskeisyys
date:  01/03/2020
---

`Lue Dan. 9:1, 2. Daniel sanoo, että hän kirjoituksia tutkiessaan havaitsi kyseisen aikaprofetian. Mitä Raamatun kirjaa tai kirjoja hän tarkoittaa?`

Tarkastellessamme Danielin rukousta meille käy selväksi, että rukous kumpuaa Jumalan aiemmin Moosekselle ja profeetoille antaman ilmoituksen huolellisesta tutkimisesta. Opittuaan Jeremian kirjakääröstä, että pakkosiirtolaisuus kestäisi 70 vuotta (ks. Jer. 25:11, 12; Jer. 29:10), Daniel tajuaa, miten merkittävää historiallista hetkeä hän elää.

Muistakaamme, että Daniel esittää tämän rukouksen vuonna 539 eKr., samana vuonna, kun Persian valtakunta syrjäyttää Babylonian. Lähes 70 vuotta on kulunut siitä, kun Nebukadnessar valloitti Jerusalemin ja tuhosi temppelin. Niinpä Jeremian profetian mukaan Jumalan kansa pääsee pian palaamaan kotimaahansa. Luottaen Jumalan sanaan Daniel tietää, että jotakin hyvin tärkeää tulee pian tapahtumaan hänen kansalleen: Jumalan sanan lupauksen mukaan Babylo­nian pakkosiirtolaisuus päättyy ja juutalaiset palaavat kotiin.

Tutkittuaan saatavilla olleita kirjoituksia Daniel ymmärtää myös, kuinka vakavia hänen kansansa synnit ovat. Koska he ovat rikkoneet liiton, heidän jumalasuhteensa on katkennut. Tämän vääjäämätön seuraus on pakkosiirto (3. Moos. 26:14–45). Jumalan ilmoituksen tutkiminen antaa Danielille ymmärrystä siitä, mitä aikaa hän elää. Tämä puolestaan saa hänet tuntemaan, että hänen on kiireesti rukoiltava Jumalaa kansansa puolesta.

Lähestyessämme maailmanhistorian viimeisiä päiviä, meidän on tarpeen enemmän kuin koskaan ennen tutkia Jumalan sanaa ja elää sen mukaan. Yksin Raamattu voi tarjota meille arvovaltaisen selityksen maailmasta, jossa elämme. Se kertoo suuresta taistelusta hyvän ja pahan välillä, ja paljastaa, että ihmiskunnan historia tulee päättymään pahuuden hävittämiseen ja Jumalan ikuisen valtakunnan perustamiseen. Mitä enemmän tutkimme kirjoituksia, sitä paremmin ymmärrämme nykyistä maailmantilannetta ja paikkaamme siinä. Samoin voimme nähdä toivoa tämän maailman keskellä, joka ei toivoa tarjoa.

`Miten Raamattu auttaa meitä jossakin määrin ymmärtämään tätä maailmaa, joka itsessään voi vaikuttaa järjettömältä paikalta?`