---
title:  Messiaan Työ
date:  04/03/2020
---

Danielin esirukouksessa nousee esille kaksi keskeistä asiaa: kansan synnit ja Jerusalemin autio tila. Niinpä Jumalan vastaus käsittelee näitä kahta anomusta. Messiaan työn kautta kansa tullaan lunastamaan ja pyhäkkö voidellaan. Näihin kahteen erityiseen pyyntöön vastataan kuitenkin tavoilla, jotka ylittävät Danielin sen hetkisen historiallisen näköpiirin: Messiaan työ tulisi hyödyttämään koko ihmiskuntaa.

`Lue Dan. 9:21–27. Mikä työ tuli tehdä 70 vuosiviikon aikana? Miksi ainoastaan Jeesus voi viedä työn päätökseen?`

1. ”Jumalattomuus päättyy.” Heprean kielen sana ”jumalattomuus” (päšac) viittaa alemman henkilön tahalliseen rikkomukseen ylempäänsä vastaan (ks. esim. Sananl. 28:24). Sana esiintyy Raamatussa myös kohdissa, joissa puhutaan ihmisten avoimesta uhmasta Jumalaa vastaan (Hes. 2:3). Jeesuksen veren kautta kapina Jumalaa vastaan kukistetaan ja ihmisille tarjotaan ristiltä virtaavia ansioita.
2. ”Synnistä tulee loppu.” Alkutekstin verbi merkitsee myös sinetöimistä, ja tässä se tarkoittaa, että synnit annetaan anteeksi. Syntiinlankeemuksesta lähtien ihmiskunta on ollut kykenemätön elämään Jumalan odotusten mukaisesti, mutta Messias hoitaa meidän epäonnistumisemme.
3. ”Pahat teot sovitetaan.” Kuten Paavali sanoo: ”Jumala näki hyväksi antaa kaiken täyteyden asua hänessä sekä hänen välityksellään tehdä sovinnon ja hänen ristinsä verellä vahvistaa rauhan kaiken kanssa, mitä on maan päällä ja taivaissa.” (Kol. 1:19, 20.) Vain Jeesus voi saada tämän toteutumaan.
4. ”Ikuinen oikeudenmukaisuus saatetaan voimaan.” Kristus otti paikkamme ristillä ja siunasi meitä ennallistetulla suhteella Jumalaan. Vain uskon kautta voimme vastaanottaa tämän vanhurskauden, joka tulee Jumalalta.
5. ”Näky ja profetia sinetillä vahvistetaan.” Kun Kristus tarjosi itsensä uhrina, ne Vanhan testamentin profetiat, jotka viittasivat hänen sovitustyöhönsä, saivat täyttymyksensä. Tätä sinetillä vahvistaminen kuvaa.
6. ”Kaikkeinpyhin voidellaan.” Kaikkeinpyhin ei tässä viittaa henkilöön, vaan paikkaan. Sanat viittaavat siis Kristuksen virkaanasettamiseen, hänen taivaallisessa pyhäkössä alkavaan välitystyöhönsä (Hepr. 8:1).