---
title:  Armon Anominen
date:  02/03/2020
---

`Lue Dan. 9:3–19. Mihin Daniel perustaa sen, että hän anoo armoa?`

Meidän on kiinnitettävä tässä rukouksessa erityistä huomiota muutamaan asiaan. Ensinnäkään, Daniel ei missään kohtaa rukousta kysy minkäänlaista selitystä juutalaisen kansan onnettomalle kohtalolle. Hän tietää syyn. Itse asiassa suuri osa rukousta koostuu siitä, että Daniel itse kertaa kurjuuden syitä: ”[O]lemme luopuneet sinusta emmekä ole kuunnelleet sinun ääntäsi emmekä vaeltaneet niiden lakien mukaan, jotka sinä olet antanut palvelijoittesi, profeettojen, opettaa meille.” (Dan. 9:9, 10.) Viimeksi kun tapasimme Danielin kahdeksannen luvun lopussa, hän oli hämmentynyt, kun ei ymmärtänyt näkyä 2 300 illasta ja aamusta (ks. Dan. 8:27).

Toinen huomioitava asia on se, että tässä rukouksessa Daniel vetoaa Jumalan armoon ja hänen halukkuuteensa antaa kansalleen anteeksi, vaikka se on tehnyt syntiä ja monenlaista pahaa. Näemme tässä vahvan kuvan evankeliumista: syntiset ihmiset, joilla ei ole mitään omia ansioita, etsivät silti armoa, jota he eivät ansaitse, ja anteeksiantoa, joka ei heille kuuluisi. Eikö tässä olekin esimerkki siitä, millaisessa tilassa jokainen meistä yksilöinä on Jumalan edessä?

`Lue Dan. 9:18, 19. Mitä muita syitä Daniel antaa sille, että Herran tulisi kuulla hänen rukouksensa?`

Danielin rukouksesta on syytä mainita myös se, että siinä vedotaan Jumalan nimen kunniaan. Rukous ei siis lähde Danielin henkilökohtaisesta tai hänen kansansa mukavuudesta, vaan Jumalan itsensä tähden (Dan. 9:17–19). Pyyntöön tulisi vastata siksi, että se tuottaisi Jumalan nimelle kunniaa.

`Lue 2. Kun. 19:15–19. Millä tavoin Hiskian rukous muistuttaa Danielin rukousta? Mitä Matt. 5:16 sanoo siitä, miten me voimme kirkastaa Jumalaa?`