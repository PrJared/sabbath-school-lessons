---
title:  Esirukouksen Arvo
date:  03/03/2020
---

`Lue Dan. 9:5–13. Mikä merkitys on sillä, että Daniel toistaa sitä, että me olemme tehneet väärin, ja lukeutuu näin niiden synnintekijöiden joukkoon, jotka ovat vetäneet onnettomuuden kansan ylle?`

Danielin rukous on vain yksi monesta merkittävästä esiru­kouksesta, mitä Raamattu sisältää. Tällaiset rukoukset koskettavat Jumalan sydäntä torjuen tuomion ja tuoden sen sijaan vapautuksen vihollisten vallasta. Kun Jumala on valmis tuhoamaan koko Israelin kansan, Mooseksen esirukous pysäyttää hänen kätensä (2. Moos. 32:7–14; 4. Moos. 14:10–25). Silloinkin kun ankara kuivuus on tuhota maan, Jumala vastaa Elian rukoukseen ja vuodattaa sateen maan elvyttämiseksi (1. Kun. 18).

Kun me rukoilemme perheenjäsenten, ystävien ja muiden ihmisten puolesta, Jumala kuulee rukouksemme ja voi puuttua tilanteisiin. Joskus rukouksen vastaamiseen voi kulua pidempikin aika, mutta voimme olla varmoja, ettei Jumala koskaan unohda lastensa tarpeita (ks. Jaak. 5:16.)

Tässä tapauksessa Daniel toimii esirukoilijana tai välittäjänä Jumalan ja kansan välillä. Kirjoitusten tutkimisen pohjalta profeetta näkee, miten syntisiksi ihmiset ovat tulleet rikkoessaan Jumalan lakia ja kieltäytyessään kuuntelemasta Jumalan varoituksia. Tajuten heidän epätoivoisen hengellisen tilansa Daniel rukoilee parantumista ja anteeksiantoa. Profeetta myös samastuu kansaansa. Tietyllä tapaa Danielin rooli kuvastaa Kristuksen tehtävää meidän esirukoilijanamme (Joh. 17). Heidän välillään on kuitenkin ratkaiseva ero: Kristus on ilman syntiä (Hepr. 4:15) ja siksi hänen ei tarvitse tunnustaa omia syntejään tai uhrata uhreja saadakseen itse anteeksi (Hepr. 7:26, 27). Ainutlaatuisella tavalla hän kuitenkin samastuu syntisiin: ”Kristukseen, joka oli puhdas synnistä, Jumala siirsi kaikki meidän syntimme, jotta me hänessä saisimme Jumalan vanhurskauden.” (2. Kor. 5:21.)

`”Jos kaikki se hyvä, pyhä, jalo ja rakastettava, mitä ihmisestä löytyy, koottaisiin ja esitettäisiin Jumalan enkeleille ansiona, joka voisi tuoda ihmiselle pelastuksen, ehdotusta pidettäisiin maanpetoksena.” (FW 24.) Mitä nämä sanat opettavat meille esirukoilijan tarpeestamme?`