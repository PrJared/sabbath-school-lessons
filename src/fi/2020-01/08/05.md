---
title:  Ihmisen Pojan Tuleminen
date:  19/02/2020
---

`Lue Dan. 7:13, RK 2012. Kuka on tässä kuvattu Ihmisen Poika? Miten hänet voidaan tunnistaa? (Ks. myös Mark. 13:26; Matt. 8:20; Matt. 9:6; Luuk. 9:26; Luuk. 12:8.)`

Oikeusistunnon alkaessa paikalle saapuu mitä tärkein henkilö: Ihmisen Poika. Kuka hän on? Ensinnäkin, Ihmisen Poika näyttäytyy persoonallisena taivaallisena olentona, mutta kuten hänen nimensä kertoo, hänessä on nähtävissä myös ihmisen piirteitä. Hän on toisin sanoen jumalallinen ihmisolento, joka tulee ja ottaa aktiivisen roolin tuomiossa. Toiseksi, kuva taivaan pilvissä saapuvasta Ihmisen Pojasta on yleinen Uudessa testamentissa käytetty ilmaus. Dan. 7:13 ei kuitenkaan kuvaa Ihmisen Poikaa saapumassa taivaasta maan päälle, vaan liikkumassa taivaassa horisontaalisesti paikasta toiseen tullakseen Ikiaikaisen eteen. Kolmanneksi, Ihmisen Pojan kuvaaminen saapumassa taivaan pilvissä viittaa Herran näkyvään ilmestymiseen. Tässä kuvaus muistuttaa kuitenkin myös ylipappia, joka suitsutuksesta muodostuneen savupilven ympäröimänä astuu kaikkeinpyhimpään suurena sovituspäivänä suorittamaan pyhäkön puhdistamisen.

Ihmisen Poika on myös kuninkaallinen hahmo. Hänelle annetaan ”valta, kunnia ja kuninkuus” ja ”kaikkien kansojen, kansakuntien ja kielten tuli palvella häntä” (Dan. 7:14). Verbi ”palvella” voidaan kääntää myös sanalla ”palvoa”. Sana esiintyy yhdeksän kertaa luvuissa 1–7 (Dan. 3:12, 14, 17, 18, 28; Dan. 6:17, 21; Dan. 7:14, 27) ja siitä välittyy ajatus kun­nian antamisesta jumaluudelle. Jumalan lain muuttamisen seurauksena pienen sarven edustama uskonnollinen järjestelmä turmelee Jumalalle kuuluvan palvonnan. Tässä kuvattu tuomio osoittaa, että oikea jumalanpalvonta lopulta ennallistetaan. Paavillisen järjestelmän pystyttämässä jumalanpalveluskäytännössä asetetaan muun muassa langennut ihminen välittäjäksi Jumalan ja ihmisten välille. Daniel osoittaa, että ainoa välittäjä, joka kykenee edustamaan ihmiskuntaa Jumalan edessä, on Ihmisen Poika. Kuten Raamattu sanoo: ”Jumala on yksi, ja yksi on välittäjä Jumalan ja ihmisten välillä, ihminen Kristus Jeesus.” (1. Tim. 2:5.)

`Kaikesta siitä päätellen, mitä olemme Raamatusta lukeneet Jeesuksen elämästä ja luonteesta, miksi on niin lohdullista tietää, että juuri hän on keskeisessä asemassa tässä kuvatulla tuomiolla?`