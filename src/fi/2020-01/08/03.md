---
title:  Pieni Sarvi
date:  17/02/2020
---

`Lue Dan. 7:7, 8, 19–25. Mikä on se pieni sarvivalta, joka nousee suoraan neljännestä pedosta ja jää osaksi sitä?`

Eilen opimme, että tuo raivokas peto, jolla on kymmenen sarvea ja joka hallitsee maailmaa äärimmäisen julmasti, edustaa pakanallista Roomaa. Nyt meidän on pohdittava pientä sarvea ja sen edustamaa valtaa. Kuten näystä käy ilmi, neljännellä eläimellä on kymmenen sarvea, joista kolme irtoaa pienen sarven tieltä. Pienellä sarvella on ihmisen silmät ja se puhuu ”suuria sanoja” (Dan. 7:8). On selvää, että pieni sarvi nousee siitä järjestelmästä, jota kauhistuttava peto edustaa eli pakanallisesta Roomasta. Tavallaan pieni sarvi laajentaa tai jatkaa joitakin pakanallisen Rooman piirteitä. Se on vain saman vallan myöhempi vaihe.

Daniel näkee tämän esiin kasvaneen sarven alkavan sotia pyhiä vastaan. Enkeli selittää, että tämä sarvi on kuningas, joka tekee kolme laitonta tekoa: 1) puhuu suuria sanoja Korkeinta vastaan; 2) tuhoaa Korkeimman pyhiä; ja 3) pyrkii muuttamaan juhla-ajat ja lain. Tämän seurauksena Korkeimman pyhät annetaan hänen armoilleen. Seuraavaksi enkeli määrittelee ajan, jonka pieni sarvi saa toimia: aika, kaksi aikaa ja puoli aikaa. Tässä profeetallisen kielen tapauksessa ”aika” tarkoittaa vuotta, ja ”kaksi aikaa” kahta vuotta. Kyseessä on siis yhteensä kolmen ja puolen profeetallisen vuoden aikajakso, joka vuosi=päivä -periaatteen mukaan tarkoittaa 1 260 vuoden jaksoa. Tällaisen ajanjakson ajan pieni sarvi hyökkää Jumalaa vastaan, vainoaa pyhiä ja pyrkii muuttamaan Jumalan lain.

`Lue 2. Tess. 2:1–12. Mitä yhtäläisyyksiä löytyy laittomuuden ihmisen ja pienen sarven väliltä? Mistä vallasta uskomme tässä olevan kyse? Miksi? Mikä on ainoa valta, joka nousi pakanallisesta Roomasta, mutta pysyi osana Roomaa? Mikä on valta, joka ulottuu pakanallisesta Roomasta maailman loppuun asti, eli se on olemassa vielä tänäkin päivänä?`