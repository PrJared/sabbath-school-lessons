---
title:  Korkeimman Pyhät
date:  20/02/2020
---

`Mitä Jumalan kansalle tapahtuu seuraavien jakeiden mukaan? Dan. 7:18, 21, 22, 25, 27.`

”Korkeimman pyhät” on nimitys Jumalan kansasta. Pienen sarven edustama valta hyökkää heitä vastaan. Koska he itsepintaisesti pysyvät uskollisina Jumalan sanalle, heitä vainotaan paavillisen vallan aikana. Kristittyjä vainottiin myös pakanallisen Rooman valtakunnan aikana (neljäs peto itsessään), mutta vaino, josta Dan. 7:25 puhuu, on vasta pakanallisen Rooman ajan jälkeen nousseen pienen sarven suorittamaa pyhien vainoa. Jumalan kansan ei kuitenkaan tarvitse alistua maallisen vallan sorron alle ikuisesti. Jumalan valtakunta tulee syrjäyttämään tämän maailman valtakunnat. On mielenkiintoista, että itse näyssä Ihmisen Pojalle ”annettiin valta, kunnia ja kuninkuus” (Dan. 7:14), mutta enkelin tar­joamassa selityksessä pyhät saavat vallan (Dan. 7:18). Tässä ei ole minkäänlaista ristiriitaa. Koska Ihmisen Poika on sukua sekä Jumalalle että ihmisille, hänen voittonsa on niiden voitto, joita hän edustaa.

Kun ylipappi kysyy Jeesukselta, onko tämä Messias, Jumalan Poika, Jeesus viittaa Ps. 110:1 ja Dan. 7:13, 14 ja sanoo: ”Olen – – ja te saatte nähdä Ihmisen Pojan istuvan Voiman oikealla puolella ja tulevan taivaan pilvien keskellä.” (Mark. 14:62.) Jeesus on siis se, joka edustaa meitä taivaallisessa tuomioistuimessa. Hän on jo voittanut pimeyden vallat ja jakaa voittonsa niiden kanssa, jotka tulevat hänen lähelleen. Siksi ei ole syytä pelkoon. Kuten apostoli Paavali niin osuvasti toteaa: ”Mutta kaikissa näissä ahdingoissa meille antaa riemuvoiton hän, joka on meitä rakastanut. Olen varma siitä, ettei kuolema eikä elämä, eivät enkelit, eivät henkivallat, ei mikään nykyinen eikä mikään tuleva eivätkä mitkään voimat, ei korkeus eikä syvyys, ei mikään luotu voi erottaa meitä Jumalan rakkaudesta, joka on tullut ilmi Kristuksessa Jeesuksessa, meidän Herrassamme.” (Room. 8:37–39.)

`Katso kuinka tarkkaan Danielin näky kuvaa historiaa tuhansia vuosia ennen tapahtumia. Miten tämän tulisi auttaa meitä luottamaan kaikkiin tulevaisuutta koskeviin Jumalan lupauksiin?`