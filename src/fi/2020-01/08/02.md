---
title:  Neljä Eläintä
date:  16/02/2020
---

`Lue Dan. 7. Mitkä ovat Danielille näytetyn näyn perusasiat, ja mistä näyssä on kyse?`

Jokainen Danielille näytetty eläin vastaa tiettyä osaa Nebukadnessarille näytetystä kuvapatsaasta, mutta nyt kustakin valtakunnasta annetaan yksityiskohtaisempaa tietoa. On kiintoisaa, että kaikki nämä oliot, jotka kuvastavat pakanakansoja, ovat epäpuhtaita eläimiä. Daniel kuvaa kaikki muut paitsi neljännen eläimen jotakin tunnettua eläintä muistuttaviksi. Eläimet eivät ole sattumanvaraisia symboleita, sillä kukin muistuttaa jollakin tapaa edustamaansa valtakuntaa tai viittaa kyseisen valtakunnan piirteisiin.

_Leijona_: Leijona on mitä sopivin kuvaus Babyloniasta. Siivelliset leijonat koristivat Babylonian palatsien seiniä ja muita taideteoksia. Näyn leijonalta revitään lopulta siivet irti ja se pannaan seisomaan kahdelle jalalle ihmisten tavoin ja sille annetaan ihmisen sydän. Tämä prosessi symboloi Babylonian valtakunnan rappeutumista sen myöhempien hallitsijoiden aikana.

_Karhu_: Karhu edustaa Meedian ja Persian valtakuntaa. Se, että se on nostettu toiselle kyljelleen, kuvaa persialaisten ylemmyyttä meedialaisiin nähden. Kolme kylkiluuta karhun hampaiden välissä edustaa kolmea keskeisintä Meedian ja Persian tekemää valloitusta: Lyydia, Babylonia ja Egypti.

_Leopardi_: Nopea leopardi edustaa Aleksanteri Suuren vakiinnuttamaa Kreikan valtakuntaa. Neljä siipeä tekevät tästä pedosta vieläkin nopeamman, mikä on sopiva kuvaus Aleksanteri Suuresta, joka vain muutamassa vuodessa alisti koko sen ajan tunnetun maailman valtaansa.

_Pelottava ja kauhistuttava eläin_: Siinä missä aiemmat eläimet muistuttavat mainittuja eläimiä, tämä on aivan oma olionsa. Aiempia eläimiä kuvataan sanoilla ”kuin leijona” tai ”kuin karhu”, mutta tämä eläin ei muistuta mitään toista. Tämä monisarvinen peto vaikuttaa myös paljon julmemmalta ja saaliinhimoisemmalta kuin edeltäjänsä. Se onkin osuva kuvaus pakanallisesta Roomasta, joka valloitti, hallitsi ja tallasi maailmaa rautaisin jaloin.

`Historia on vuosituhansien saatossa toteutunut ennustuksen mukaan. Kuinka paljon lohtua saamme tiedosta, että kaiken elämöinnin, levottomuuden ja joskus täyden kaaoksenkin keskellä, Jumala hallitsee?`