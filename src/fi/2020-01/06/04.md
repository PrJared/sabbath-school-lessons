---
title:  Kuninkaan Äiti
date:  04/02/2020
---

`Lue Dan. 5:9–12. Kuningatar sanoo Danielista jotakin, mitä kuninkaan olisi tullut jo tietää. Mitä? Mitä kertoo kuninkaasta se, ettei hän tunnu edes tietävän Danielin olemassaolosta?`

Pitosalissa olevien joutuessa hämmennyksen valtaan seinälle ilmaantuneen salaperäisen kirjoituksen takia kuninkaan äiti astuu sisään ja neuvoo järkyttynyttä kuningasta. Hän muistuttaa tätä Danielista, jonka kyky tulkita unia ja ratkaista arvoituksia on tullut ilmi Nebukadnessarin aikana. Jos Belsassar olisi ollut yhtä viisas kuin edeltäjänsä, hän olisi tiennyt, kenen puoleen kääntyä saadakseen selville tämän salaperäisen kirjoituksen merkityksen. Kuningattaren puuttuminen tilanteeseen on välttämätöntä, sillä kuningas on niin poissa tolaltaan, ettei tiedä, mitä tehdä seuraavaksi. Kuningattaren sanat kuulostavat moitteelta siitä, että Belsassar on jättänyt huomioimatta valtakunnan ainoan ihmisen, joka kykenee tulkitsemaan salaperäisen kirjoituksen. Kuningatar esittää suullisesti Belsassarille Danielin ansioluettelon: Profeetassa on elävän Jumalan henki; hänellä on valaistusta, ymmärrystä ja taivaallista viisautta; hänellä on ymmärrys ja taito selittää unia, tulkita arvoituksia ja ratkaista mysteerejä; hän oli enteidenselittäjien, loitsupappien, kaldealaisten viisaiden ja manaajien päämies Nebukadnessarin aikana (Dan. 5:11, 12.)

Tässä kohtaa ihmettelemme jälleen, miksi Belsassar ei ole aiemmin huomioinut Danielia. Teksti ei tarjoa suoraa vas­tausta kysymykseen, mutta oletamme, että Daniel, joka oli palvellut ainakin Belsassarin kolmanteen hallitusvuoteen asti (Dan. 8:1, 27), oli jäänyt jo pois aktiivisesta palveluksesta ikänsä tähden. Hän oli arviolta noin 80-vuotias, ja kuningas oli saattanut haluta vaihtaa vanhat virkamiehet nuoremman polven edustajiin. Kuningas saattoi myös jättää hänet huomiotta tarkoituksella, sillä hän ei halunnut sitoutua Danielin Jumalan tahdon noudattamiseen. Oli syy mikä tahansa, tuntuu käsittämättömältä, että tällaisen ansioluettelon omaava mies saatettiin unohtaa niin nopeasti.

`Lue Room. 1:16–32. Millä tavoin näemme tässä tekstissä esiintyvän periaatteen ilmenevän ei ainoastaan yllä esitetyn kertomuksen kohdalla vaan yleensä maail­massa tänä päivänä?`