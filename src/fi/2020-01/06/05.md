---
title:  Punnittu Ja Kevyeksi Havaittu
date:  05/02/2020
---

`Lue Dan. 5:13–28. Minkä syyn Daniel antaa sille, että kuningas tullaan pian syrjäyttämään?`

Olosuhteiden pakosta kuningas pyytää apua Danielilta, vaikkakin ilmeisen vastahakoisesti. Tämä kertoo ehkä enemmän hänen suhtautumisestaan Danielin Jumalaan kuin itse Danieliin.

Vastaavasti Danielin vastaus kuninkaan tarjoamiin kun­nianosoituksiin kertoo Danielin arvoista ja luonteesta. Daniel, joka ymmärtää salaperäisten sanojen merkityksen, käsittää myös, miten arvottomia kuninkaan palkinnot ovat.

Daniel esittää kolme syytöstä:

1. Belsassar on ollut täysin piittaamaton Nebukadnessarin kokemuksesta. Jos se olisi koskettanut häntä, hän olisi katunut ja nöyrtynyt kuten edeltäjänsä.
2. Belsassar on käyttänyt temppelin astioita juodakseen niistä viiniä ja ylistääkseen epäjumaliaan. Tässä kohtaa Daniel mainitsee ne kuusi materiaalia, joista epäjumalat on valmistettu. Hän luettelee ne samassa järjestyksessä kuin ne mainittiin aiemminkin.
3. kuningas ei ole kunnioittanut Jumalaa, ”jonka kädessä on sinun elämäsi ja kohtalosi” (Dan. 5:23).

Osoitettuaan kuninkaalle tämän epäonnistumiset Daniel siirtyy kirjoituksen selittämiseen. Jumalallinen seinäkirjoitus koostuu kolmesta aramean kielen sanasta (ensimmäinen sana toistetaan kahdesti). Sanojen perusmerkitys oli varmasti kuninkaalle ja hänen viisailleen tuttu: mene = ’laskettu’, tekel = ’punnittu’ ja u-farsin= ’jaettu’.

Nyt kun Meedian ja Persian armeija oli Babylonin porteilla, kuningas ja viisaat varmasti aavistivat, että kirjoituksella oli pahaenteinen merkitys, mutta viisaat eivät uskaltaneet sanoa kuninkaalle mitään epämiellyttävää. Vain Daniel osoittautuu kykeneväksi tulkitsemaan sanat merkityksellisiksi lauseiksi, jonka kautta viesti välittyy kokonaisuudessaan: ”’Mene’ merkitsee, että Jumala on laskenut sinun kuninkuutesi päivät ja tekee niistä lopun. ’Tekel’ merkitsee, että sinut on vaa’alla punnittu ja kevyeksi havaittu. ’U-farsin’ merkitsee, että sinun valtakuntasi jaetaan ja annetaan meedialaisille ja persialaisille.” (Dan. 5:26–28.)

`Miten voimme oppia luottamaan Jumalaan silloinkin, kun oikeus ja tuomio eivät ole vielä toteutuneet? (Ks. Saarn. 3:17; Saarn. 8:11; Matt. 12:36; Room. 14:12.)`