---
title:  Babylonin Kukistuminen
date:  06/02/2020
---

`Lue Dan. 5:29–6:1 ja Ilm. 14:8; 16:19; 18:2. Mitä Belsassarin Babylonin kukistuminen opettaa lopun ajan Babylonin kukistumisesta?`

Belsassar tyytyy Danielin selitykseen ja antaa profeetalle lupaamansa palkkiot. Hyväksymällä Danielin sanoman kuningas epäsuorasti tunnustaa Danielin Jumalan todellisuuden. Daniel hyväksyy lahjat, vaikka on aiemmin kieltäytynyt niistä. Ehkä hän tekee sen siksi, että lahjat eivät voi enää vaikuttaa hänen tulkintaansa. Tässä vaiheessa lahjat ovat joka tapauksessa merkityksettömiä, sillä valtakunta on tuhon partaalla. Kenties Daniel hyväksyy palkkiot silkasta kohteliaisuudesta tietäen koko ajan, että hän on kolmas valtakunnassa vain muutaman tunnin ajan.

Profeetan ilmoituksen mukaisesti Babylon kukistuu. Se tapahtuu nopeasti: kuninkaan ja ylimysten juopotellessa kaupunki vallataan ilman taistelua. Historioitsija Herodotoksen mukaan persialaiset kaivoivat kanavan ja käänsivät Eufratin veden virtaamaan sen kautta, sitten he marssivat kaupunkiin joenuomaa pitkin. Samana yönä Belsassar surmataan. Hänen isänsä, kuningas Nabunaid, on jättänyt kaupungin jo tätä ennen. Myöhemmin Nabunaid antautuu uusille vallanpitäjille. Näin saa loppunsa suurin maailmanvalta, jonka ihmiskunta on siihen asti tuntenut. Babyloniaa, kultaista päätä, ei enää ole.

”Belsassarille oli annettu monta tilaisuutta oppia tuntemaan Jumala ja tehdä hänen tahtonsa. Hän oli nähnyt, miten hänen isoisänsä Nebukadnessar oli karkotettu ihmisten parista ja miten tuon ylpeän hallitsijan älykkyys, josta tämä kerskaili, oli otettu tältä pois sen toimesta, joka oli sen tälle antanutkin. Hän oli nähnyt, miten kuningas ajettiin valtakunnastaan ja miten tästä tehtiin kedon eläinten seuralainen. Kuitenkin Belsassarin huvittelunhalu ja henkilökohtaisen kun­nian tavoittelu pyyhkivät hänen mielestään ne opetukset, joita hän ei olisi saanut unohtaa. Hän teki vastaavia syntejä kuin ne, joista Nebukadnessar sai opettavaiset tuomionsa. Hän heitti hukkaan tilaisuudet, joita hänelle armollisesti tarjottiin eikä hyödyntänyt ulottuvillaan olevia mahdollisuuksia oppia tuntemaan totuus.” – Ellen G. White, Bible Echo, 25. huhtikuuta 1898.

`Mitä kaikkea totuuden tunteminen tarkoittaa?`