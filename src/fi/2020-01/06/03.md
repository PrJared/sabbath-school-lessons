---
title:  Kutsumaton Vieras
date:  03/02/2020
---

`Lue Dan. 5:5–8. Mitä tapahtuu? Miksi kuningas reagoi kyseisellä tavalla? Miten kertomus muistuttaa Danielin kirjan toisen luvun kertomusta? Miksi yhtäläisyys näiden välillä on tärkeä? (Ks. Ps. 96:5; Kol. 1:15–17.)`

Belsassar toimii kuten Nebukadnessar kohdatessaan kriisin (Dan. 2:2; Dan. 4:4): hän kutsuu tähdistäennustajat, kaldealaiset viisaat ja tietäjät selittämään salaperäistä kirjoitusta. Varmistaakseen, että he todella tekevät parhaansa, kuningas lupaa heille ylenpalttisia kunnianosoituksia: 1) purppuraiset vaatteet; muinaisina aikoina purppura oli kuninkaallisten käyttämä väri (Est. 8:15); 2) kultakäädyt kaulaan osoittamaan korkeaa sosiaalista asemaa (1. Moos. 41:42), ja 3) nousun arvossa kolmanneksi valtakunnassa. Tämä viimeinen palkinto heijastaa totuudenmukaisesti tuon ajan Babylonian historiallista tilannetta. Koska Belsassar oli rinnakkaishallitsija yhdessä isänsä Nabunaidin (Nabonidus) kanssa ja täten arvoasemaltaan toisena, hän tarjoaa pääsyä arvossa kolmanneksi valtakunnassa. Houkuttelevista palkkioista huolimatta viisaat epäonnistuvat jälleen kerran selityksen antamisessa.

Kaikkien muiden syntiensä lisäksi kuningas yrittää siis löytää viisautta väärästä lähteestä. Babylonian asiantuntijat eivät kykene selvittämään viestin merkitystä. Se on kirjoitettu heidän omalla kielellään, arameaksi, mutta sanojen merkitys ei avaudu heille. Herra onkin sanonut Jesajan kautta: ”[Kansan] viisaitten viisaus häviää, ja sen älyniekkojen ymmärrys katoaa.” (Jes. 29:14, RK 2012.) Lainattuaan kyseistä jaetta apostoli Paavali toteaa: ”Missä ovat viisaat ja oppineet, missä tämän maailman älyniekat? Eikö Jumala ole tehnyt maailman viisautta hulluudeksi? Jumala on kyllä osoittanut viisautensa, mutta kun maailma ei omassa viisaudessaan oppinut tuntemaan Jumalaa, Jumala katsoi hyväksi julistaa hulluutta ja näin pelastaa ne, jotka uskovat.” (1. Kor. 1:20, 21.)

Jotkut totuudet ovat liian tärkeitä, jotta niitä voitaisiin jättää ihmisten itse selvitettäväksi. Siksi Jumala paljastaa nämä totuudet meille.

`Mieti viisaille luvattuja palkintoja siinä valossa, mitä pian oli tapahtuva ja miten arvottomia ne todellisuudessa olivat. Miksi meidän on aina pidettävä ikuisuusnäkökulma mielessämme kaikessa, mitä teemme?`