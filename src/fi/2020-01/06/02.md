---
title:  Belsassarin Pidot
date:  02/02/2020
---

`Lue Dan. 5:1–4 rinnakkain Dan. 1:1, 2 kanssa. Mikä Belsassarin teossa on niin pahaa? Miten hänen tekonsa osoittaa hänen todellisen luonteensa? Vertaa hänen tekojaan Ilm. 17:4–6 kanssa. Mitä yhtäläisyyksiä löydät?`

Kuningas määrää, että Jerusalemin temppelin pyhiä astioita tulee käyttää juoma-astioina. Nebukadnessar oli ottanut astiat Jerusalemin temppelistä, mutta hän oli sijoittanut ne oman jumalansa temppeliin, mikä osoittaa, että hän sentään kunnioitti astioiden pyhyyttä. Belsassar sen sijaan ottaa pyhät astiat juoma-astioiksi, mitä voidaan pitää suurena häpäisynä.

Juodessaan pyhistä astioista Belsassarin ylimykset ”ylistivät kultaisia ja hopeisia, pronssisia, rautaisia, puisia ja kivisiä jumaliaan” (Dan. 5:4). On merkillepantavaa, että tässä mainitaan kuusi eri materiaalia. Babylonialaiset käyttivät nykypäivänä käytetyn kymmenjärjestelmän sijaan lukujärjestelmää, joka perustui lukuun 60. Niinpä luetellut kuusi eri materiaalia edustavat babylonialaisjumalien täydellistä kattavuutta ja siten myös koko babylonialaista uskontojärjestelmää. Mielenkiintoista on myös se, että luettelossa materiaalit mainitaan samassa järjestyksessä kuin Nebukadnessarin kuvapatsasta koskevan unen materiaalit, paitsi että tässä puu korvaa saven. Kuten unessa, kivi mainitaan viimeisenä. Vaikka se tässä edustaa epäjumalien rakennusainetta, se tuo mieleen myös Jumalan tuomion maailman valtakunnille (ks. Dan. 2:44, 45), joita Babylon symboloi.

Nämä pidot ovat osuva esikuva lopun ajan Babylonista, jota kuvataan Ilmestyskirjassa. Belsassarin tavoin lopun ajan Babylonin nainen pitää kädessään kultaista maljaa ja tar­joaa saastaista juomaa kansoille. Toisin sanoen väärien oppien ja vääristyneen jumalanpalveluksen avulla nykyajan Babylon viettelee maailman pahuuteen (Ilm. 17:4–6) piittaamatta tuomiosta, joka sitä pian kohtaa. Eräänä päivänä tuomio kuitenkin tulee.

`Millä tavoin yhteiskuntamme ja kulttuurimme häpäisee Jumalan sanan totuutta? Miten voimme välttää osallistumasta tähän häväistykseen vähimmässäkään määrin?`