---
title:  Lisäaineistoa
date:  07/02/2020
---

Suuret pidot olivat yleisiä muinaisen maailman hoveissa. Kuninkaat halusivat järjestää tuhlailevia ja ylellisiä juhlia osoittaakseen suuruuttaan ja itsevarmuuttaan. Vaikka emme tiedä näiden kyseisten pitojen yksityiskohtia, tiedämme kuitenkin sen, että ne järjestettiin hetkenä, jolloin Meedian ja Persian armeija oli aikeissa hyökätä Babyloniin. Inhimillisesti ajateltuna babylonialaisilla ei ollut syytä huoleen. Kaupungilla oli paksut muurit, ruokavarastoja moneksi vuodeksi ja runsaasti vettä, sillä Eufrat virtasi kaupungin keskustan läpi. Niinpä kuningas Belsassar ei näe ongelmaa siinä, että järjestää juhlat samaan aikaan kun vihollinen saartaa kaupunkia. Hän määrää suuret pidot, jotka pian kehittyvät hillittömiksi juomingeiksi. Miten vahva esimerkki ihmisen ylimielisyydestä. Danielin kautta Jumala kertoo kuninkaalle, että niistä tilaisuuksista huolimatta, joita hänelle on annettu oppia tuntemaan totuus, ”Jumalaa, jonka kädessä on sinun elämäsi ja kohtalosi, sinä et ole kunnioittanut” (Dan. 5:23).

”Kansojen historia puhuttelee meitä tänään. Jumalalla on paikka suuressa suunnitelmassaan jokaiselle kansalle ja jokaiselle yksilölle. Nykyään tutkitaan ihmisiä ja kansakuntia luotaimella, ja se on hänen kädessään, joka ei koskaan erehdy. Kaikki ratkaisevat kohtalonsa omalla valinnallaan, ja Jumala hallitsee yli kaikkien toteuttaen tarkoituksiaan.” (3AO 293.)

**Keskustelunaiheita**

`Miten yhteiskuntamme ja kulttuurimme häpäisee Jumalan sanan totuutta? Miten meidän tulisi seurakuntana ja yksilöinä reagoida tällaiseen häväistykseen?`

`Mitä kertomus opettaa siitä, että pelastuksessa ei ole niinkään kyse siitä, mitä tiedämme, vaan siitä, kuinka reagoimme siihen, mitä tiedämme? (Ks. Dan. 5:22.)`

`Lue Dan. 5:23. Mitä tärkeitä hengellisiä periaatteita jakeesta löytyy? Miten jae varoittaa meitä Jumalan uhmaamisesta? Mitä se opettaa Jumalasta paitsi Luojana myös elämän ylläpitäjänä?`

`Tietämättä edes mitä sanat tarkoittivat, Belsassar säikähti (Dan. 5:6). Mitä tämä kertoo meille siitä, millaista on elää huonolla omallatunnolla?`