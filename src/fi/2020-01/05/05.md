---
title:  Silmien Nostaminen Kohti Taivasta
date:  29/01/2020
---

`Lue Dan. 4:31–34. Miten ja miksi asiat muuttuvat kuninkaan kohdalla?`

Jumala antaa erikoisen sairauden iskeä Nebukadnessariin, mutta lopulta hän auliisti palauttaa tälle vakaan mielenterveyden. On kiintoisaa, että kaikki muuttuu, kun profeetan ennustamat seitsemän vuotta tulevat täyteen ja sairas kuningas nostaa silmänsä taivasta kohti (Dan. 4:31).

”Seitsemän vuotta Nebukadressar oli kaikkien alamaistensa kummasteltavana, seitsemän vuotta häntä nöyryytettiin kaiken maailman nähden. Sitten hän tuli taas järkiinsä. Hän käänsi katseensa nöyrästi kohti taivaan Jumalaa ja tunnusti kurituksensa tulleen Herran kädestä. Julkisessa lausunnossaan hän tunnusti syyllisyytensä ja ylisti Jumalaa, joka suuressa armossaan oli parantanut hänet.” (3AO 282.)

Ei ole epäilystäkään siitä, etteikö suuria muutoksia voi tapahtua, kun nostamme katseemme taivasta kohti. Heti kun kuningas saa ymmärryksensä takaisin, hän antaa todistuksen siitä, että on oppinut tämän läksyn.

Tässä kertomuksessa ei ole kyse niinkään Nebukadnessarista, vaan Jumalan armosta. Kuningas on menettänyt kolme aiempaa tilaisuutta ottaa Israelin Jumala elämänsä Herraksi. Nuo tilaisuudet tarjoutuivat kuninkaalle silloin, kun hän huomasi neljän juudealaisvangin poikkeuksellisen viisauden (Dan. 1), kun Daniel tulkitsi kuninkaalle tämän unen (Dan. 2) ja kun kolme heprealaisnuorta pelastuivat tulisesta uunista (Dan. 3). Jos nuorten pelastuminen tulisesta uunista ei saa kuningasta nöyrtymään, niin mikä sitten? Hallitsijan itsepäisyydestä huolimatta Jumala tarjoaa tälle neljännen mahdollisuuden, ja lopulta hän voittaa kuninkaan sydämen ja palauttaa tälle tämän kuninkaallisen aseman (Dan. 4). Kuten Nebukadnessarin ta­paus osoittaa, Jumala antaa meille kerta toisensa jälkeen mahdollisuuksia palata oikeanlaiseen suhteeseen hänen kanssaan. Paavali kirjoittaa useita vuosisatoja myöhemmin: ”[Herra] tahtoo, että kaikki ihmiset pelastuisivat ja tulisivat tuntemaan totuuden.” (1. Tim. 2:4.) Tässä kertomuksessa näemme voimallisen esimerkin tuosta totuudesta.

`Millä tavoin Jumala on saanut sinut nöyrtymään edessään? Mitä opit kokemuksesta? Millaisia muutoksia sinun olisi tehtävä, jotta voisit välttyä siltä, että joudut opettelemaan samaa läksyä uudelleen?`