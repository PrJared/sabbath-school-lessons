---
title:  Profeetta Antaa Varoituksen
date:  27/01/2020
---

`Lue Dan. 4:24. Sen lisäksi, että Daniel antaa kuninkaalle varoituksen tulevasta, mitä muuta hän sanoo kuninkaalle ja miksi? (Ks. myös Sananl. 14:31.)`

Sen lisäksi, että Daniel tulkitsee unen, hän kertoo Nebukadnessarille tavan, jolla tämän tilannetta voisi muuttaa: ”Siksi, kuningas, olkoon tämä neuvoni sinulle mieluisa: sovita syntisi tekemällä hyvää ja pahat tekosi olemalla suopea köyhille. Jospa onnesi siten kestäisi kauemmin.” (Dan. 4:24.)

Nebukadnessar tekee valtavan työn rakentaessaan Babylonia. Puutarhat, kanaaliverkostot, sadat temppelit ja muut rakennusprojektit tekevät kaupungista yhden muinaisen maailman ihmeistä. Tällainen loisto ja kauneus saadaan kuitenkin ainakin osittain aikaiseksi orjatyövoiman käytöllä ja köyhien laiminlyömisellä. Lisäksi valtakunnan vaurautta käytetään kuninkaan ja hänen seurueensa mielihalujen tyydyttämiseen. Nebukadnessarin ylpeys estää häntä tunnustamasta Jumalaa ja tekee hänet lisäksi välinpitämättömäksi avuntarpeessa olevien ihmisten vastoinkäymisistä. Kun muistamme, miten erityistä huolta Jumala kantaa köyhistä, ei ole yllättävää, että kaikista mahdollisista synneistä, joita Daniel olisi voinut mainita kuninkaalle, hän poimii nimenomaan köyhien laiminlyönnin synnin.

Tämä Nebukadnessarin saama viesti ei ole missään ta­pauksessa uusi. Vanhan testamentin profeetat varoittavat usein Jumalan kansaa köyhien sortamisesta. Itse asiassa yksi keskeisimmistä synneistä, jotka johtavat kuninkaan karkotukseen on piittaamattomuus hädänalaisia kohtaan. Myötätunto köyhiä kohtaan on kristillisen armeliaisuuden korkein ilmaus; ja vastaavasti köyhien hyväksikäyttö tai laiminlyönti on hyökkäys itse Jumalaa vastaan. Huolehtiessamme avuntarpeessa olevista tunnustamme, että Jumala omistaa kaiken, mikä tarkoittaa sitä, että emme ole omistajia vaan ainoastaan Jumalan omaisuuden hoitajia.

Palvelemalla toisia varoillamme kunnioitamme Jumalaa ja tunnustamme hänen herruutensa. Jumalan omistajuuden tulisi viime kädessä määrittää aineellisen varallisuuden arvon ja käyttötarkoituksen. Tässä Nebukadnessar ei ole onnistunut. Tässä mekin olemme vaarassa epäonnistua, ellemme tunnusta Jumalan ylivaltiutta kaikkien saavutustemme taustalla ja tuo ilmi tätä tunnustustamme auttamalla hädänalaisia.