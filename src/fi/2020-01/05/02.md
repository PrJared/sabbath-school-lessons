---
title:  Tämä On Se Suuri Babylon
date:  26/01/2020
---

`Lue Dan. 3:31–4:30. Mitä kuninkaalle tapahtui ja miksi?`

Jumala antaa Nebukadnessarille toisen unen. Tällä kertaa kuningas ei unohda untaan. Koska Babylonian viisaat kuitenkin epäonnistuvat jälleen kerran, kuningas kutsuu Danielin luokseen antamaan unelle selityksen. Unessa kuningas näkee suuren puun, joka ulottuu taivaaseen asti, ja taivaallisen olennon, joka käskee hakkaamaan puun maahan. Vain kanto ja juuret jäisivät jäljelle yökasteen kasteltaviksi. Unessa Nebukadnessaria jäi varmasti vaivaamaan seuraava osa, jossa taivaallinen olento sanoi: ”Sen sydän lakatkoon olemasta ihmisen sydän, saakoon se sijaan eläimen sydämen, ja sellaisena se olkoon seitsemän vuotta.” (Dan. 4:13.) Tajuten unen vakavuuden Daniel kohteliaasti esittää toiveensa siitä, että uni koskisi kuninkaan vihollisia. Ollen kuitenkin uskollinen unen välittämälle sanomalle Daniel kertoo, että uni puhuu kuninkaasta itsestään.

Puita käytetään Raamatussa usein symboloimaan kuninkaita, kansakuntia ja valtakuntia (Hes. 17; 31; Hoos. 14; Sak. 11:1, 2; Luuk. 23:31). Niinpä suuri puu on sopiva kuvaus ylimielisestä kuninkaasta. Jumala antaa Nebukadnessarille hallintavallan ja voiman, mutta jääräpäisesti tämä kieltäytyy ymmärtämästä, että kaikki hänen mahtinsa tulee Jumalalta.

`Keskity kohtaan Dan. 4:27. Mitä sellaista kuningas sanoo, mikä osoittaa, ettei hän vieläkään ole ymmärtänyt Herran hänelle antamaa varoitusta?`

Kenties ylpeydessä vaarallista on juuri se, että se voi johtaa meidät unohtamaan, kuinka riippuvaisia olemme kaikessa Jumalasta. Heti kun unohdamme tämän, olemme hengellisesti vaarallisella alueella.

`Millaisia asioita olet saavuttanut elämässäsi? Voitko olla ylpeä saavutuksistasi ylpistymättä niistä? Jos tämä on mahdollista, niin miten?`