---
title:  Korkein Hallitsee
date:  28/01/2020
---

Vaikka Nebukadnessaria kehotettiin katumaan ja etsimään Jumalan anteeksiantoa, hänen suunnaton ylpeytensä sai aikaan sen, että taivaallinen määräys toteutettiin (Dan. 4:25–30). Kuninkaan kävellessä palatsissaan ja ylistäessä it­seään kaikista aikaansaannoksistaan, hänen mielenterveytensä järkkyy, mikä johtaa hänen karkottamiseensa palatsista. Hänelle saattoi tulla psyykkinen sairaus, jota kutsutaan lykantropiaksi (engl. kielessä myös zoanthropy). Kyse on mielen sairaudesta, jossa ihminen alkaa käyttäytyä eläimen tavoin. Nykyaikana tällaista tilaa on kutsuttu tunteeksi siitä, että oma keho ei vastaa kokemusta, ja siksi ihmisellä on halu olla jokin eläin.

`Lue 2. Kun. 20:2–5; Joona 3:10 ja Jer. 18:7, 8. Mitä nämä raamatunpaikat kertovat kuninkaan mahdollisuuksista välttää rangaistus?`

Valitettavasti Nebukadnessarin piti oppia kantapään kautta. Kun Nebukadnessarilla on kuninkaallinen valta, hän on kykenemätön pohtimaan suhdettaan Jumalaan. Ottamalla kuninkaalta vallan pois ja lähettämällä tämän elämään kedon eläinten pariin Jumala antaa kuninkaalle mahdollisuuden tunnustaa täydellisen riippuvuutensa hänestä. Perimmäinen läksy, jonka Jumala haluaa ylimielisen kuninkaan oppivan, on se, että ”todellinen valta on Taivaan” (Dan. 4:23). Kuninkaan saamalla tuomiolla on Jumalan suunnitelmissa vielä laajempi tarkoitus, kuten taivaalliset olennot niin selkeästi ilmoittavat: ” – – jotta elävät tulisivat tietämään, että Korkein hallitsee ihmisten valtakuntia ja että hän antaa kuninkuuden kenelle tahtoo ja voi nostaa valtaan alhaisimmankin ihmisistä.” (Dan. 4:14.)

Nebukadnessarin saaman kurinpalautuksen tulisi olla opetukseksi meille kaikille. Koska kuulumme ”eläviin”, meidän tulisi paremmin huomioida läksy, joka meidän tulisi oppia: ”Korkein hallitsee ihmisten valtakuntia”.

`Miksi sen ymmärtäminen, että Korkein hallitsee, on niin tärkeä asia? Miten tämän tiedon tulisi vaikuttaa esimerkiksi siihen, kuinka kohtelemme niitä, joihin meillä on valtaa?`