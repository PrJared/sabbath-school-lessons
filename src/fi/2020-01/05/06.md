---
title:  Nöyränä Ja Kiitollisena
date:  30/01/2020
---

`Katuva kuningas julistaa: ”Maan asukkaat ovat kaikki tyhjän veroiset.” (Dan. 4:32.) Mitä tärkeää seikkaa kuningas tässä asiayhteydessä korostaa?`

Mistä tiedämme, että Nebukadnessar aidosti vastaanottaa oikean Jumalan? Meillä on hyvä syy uskoa, että Nebukadnessar itse on kirjoittanut Danielin kirjan neljännen luvun, sillä suurin osa sitä vaikuttaisi olevan kopio kirjeestä, jonka kuningas lähettää kaikkialle laajaan valtakuntaansa. Kirjeessään kuningas kertoo ylpeydestään ja mielettömyydestään. Nöyrästi hän tunnustaa, miten Jumala puuttui hänen elämäänsä. Harvoin muinaiset hallitsijat kirjoittivat mitään alentavaa itsestään. Lähes kaikki tuntemamme muinaiset kuninkaalliset asiakirjat ylistävät kuningasta. Asiakirja, jossa kuningas tunnustaa ylpeytensä ja eläimellisen käytöksensä, viittaa aitoon kääntymykseen. Lisäksi kuningas toimii lähetystyöntekijänä kirjoittamalla kirjeen, jossa hän kertoo kokemuksestaan ja nöyrästi tunnustaa Jumalan ylivertaisuuden. Hän ei voi enää pitää vain omana tietonaan sitä, minkä on kokenut ja oppinut oikeasta Jumalasta. Kuninkaan rukous ja ylistys (Dan. 4:31–34) paljastavat, että hänen kokemuksensa oli aito.

Nyt kuninkaalla on erilaiset arvot. Hän tajuaa ihmisvoiman rajallisuuden. Syvällisessä kiitosrukouksessaan kuningas ylistää Danielin Jumalan voimaa ja myöntää, että maan asukkaat ovat kaikki tyhjän veroiset (Dan. 4:32). Ihmisellä itsellään ei siis ole mitään, mistä ylpeillä. Viimeinen Danielin kirjasta saamamme tieto Nebukadnessarista kuvaa hänet nöyränä ja kiitollisena, laulamassa Jumalan ylistystä ja varoittamassa meitä ylpeydestä.

Jumala muuttaa ihmisten elämää vielä tänäkin päivänä. Vaikka he olisivat kuinka ylpeitä ja syntisiä tahansa, Jumalalla on armoa ja voimaa muuttaa kapinallisia syntisiä taivaan Jumalan lapsiksi.

`Lue Fil. 2:1–11. Mitä sellaista löydämme tekstistä, jonka tulisi auttaa meitä juurimaan ylpeys pois elämästämme?`