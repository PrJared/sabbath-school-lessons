---
title:  Viimeiset Tapahtumat
date:  19/03/2020
---

`Lue Dan. 11:40–45. Mitä tässä tapahtuu?`

Seuraavat ilmaisut auttavat ymmärtämään tekstiä:

_Lopun aika/lopun hetki_: Ilmaus esiintyy vain Danielin kirjassa (Dan. 8:17; 11:35, 40; 12:4, 9). Danielin kirjan profe­tioiden tutkiminen osoittaa, että lopun aika alkaa paavinvallan sortumisesta vuodesta 1798 ja kestää kuolleiden ylösnousemukseen asti (Dan. 12:2).

_Pohjoisen kuningas_: Nimitys määrittelee ensin maantieteellisesti seleukidien hallitsijasuvun, mutta myöhemmin sillä viitataan pakanalliseen Roomaan ja lopuksi paavilliseen Roomaan. Se ei niinkään kuvaile maantieteellistä sijaintia kuin Jumalan kansan hengellistä vihollista. Lisäksi on huomioitava, että Pohjoisen kuningas edustaa väärennöstä todellisesta Jumalasta, joka Raamatussa yhdistetään symbolisesti pohjoiseen (Jes. 14:13.)

_Etelän kuningas_: Nimityksellä tarkoitetaan ensin Ptole­maiosten hallitsijasukua Egyptissä, Pyhän maan eteläpuolella. Profetian edetessä nimi saa myös teologisen ulottuvuuden ja se liitetään joidenkin tutkijoiden taholta ateismiin. Ellen G. White kommentoidessaan Ilm. 11:8 viittausta Egyptiin to­teaa: ”Tämä on Jumalan kieltämistä ­­­– –.” (7AO 234.)

_Ihana pyhäkkövuori_: Vanhan testamentin aikoihin ilmauksella viitattiin Siioniin, Israelin pääkaupunkiin ja sydämeen. Maantieteellisesti se sijaitsee luvatussa maassa. Ristin jälkeen Jumalan kansaa ei enää määritellä etnisten ja maantieteellisten rajojen mukaan. Siksi pyhäkkövuoren on oltava symbolinen nimitys kaikkialle maailmaan levinneestä Jumalan kansasta.

Kenties voisimme tulkita tapahtumia seuraavasti:

1. Etelän kuningas hyökkää Pohjoisen kuningasta vastaan: Ranskan vallankumous yritti hävittää uskonnon ja kukistaa paavinvallan, mutta epäonnistui.
2. Pohjoisen kuningas hyökkää ja kukistaa Etelän kuninkaan: uskonnolliset voimat paavinvallan ja sen liittolaisten johdolla voittavat lopulta ateismin voimat ja muodostavat liiton kukistuneen vihollisen kanssa.
3. Edom, Moab ja merkittävät ammonilaiset pelastuvat: jotkut niistä, joita ei ole laskettu Jumalan todelliseen kansaan, liittyvät laumaan viime hetkellä.
4. Pohjoisen kuningas valmistelee hyökkäystä pyhää vuorta vastaan, mutta kohtaa loppunsa: pahan voimat hävitetään ja Jumalan valtakunta perustetaan.