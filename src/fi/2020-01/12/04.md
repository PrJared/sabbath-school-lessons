---
title:  Rooma Ja Liiton Ruhtinas
date:  17/03/2020
---

`Lue Dan. 11:16–28. Vaikka teksti on vaikea, mitä ­muualta Danielin kirjasta tuttuja kielikuvia löydät?`

Näyttää siltä, että Dan. 11:16 kuvaisi vallan vaihtumista hellenistisiltä kuninkailta pakanalliselle Roomalle: ”Ja hän, joka hyökkää sitä vastaan, tekee, mitä tahtoo, eikä kukaan voi seisoa häntä vastaan. Hän asettuu Ihanaan maahan ja hävitys tulee hänen kätensä kautta.” (VKR.) Ihana maa on Jerusalemin aluetta, jossa muinainen Israel on asustanut, ja uusi valta, joka ottaa tuon alueen haltuunsa, on pakanallinen Rooma. Sama tapahtuma on esitetty myös pienen sarven horisontaalisena laajenemisena Ihanaan maahan asti (Dan. 8:9). Vaikuttaa siis selvältä, että tässä vaiheessa maailman valta on pakanallisella Roomalla. Muutama muu kohta tukee tätä näkemystä. Esimerkiksi kohta ”Hänen sijaansa nousee eräs, joka antaa veronkiskojan käydä läpi valtakunnan ihanimman osan” (Dan. 11:20, RK 2012) on varmastikin viittaus keisari Augustukseen. Hänen hallituskautenaan Jeesus syntyy, kun Maria ja Joosef matkustavat Betlehemiin henkikirjoitusta varten. Profetian mukaan tätä hallitsijaa seuraa ”halveksittu mies” (Dan. 11:21). Historiasta tiedämme, että Augustuksen jälkeen valtaan tuli Tiberius, joka oli Augustuksen adoptiopoika. Tiberiuksen tiedetään olleen tasapainoton ja halveksittu ihminen.

Ennen kaikkea Raamatun tekstin mukaan Tiberiuksen hallituskautena ”sortuu myös Liiton ruhtinas” (Dan. 11:22). Tämä selvästikin viittaa Kristuksen ristiinnaulitsemiseen; häntähän kutsutaan myös voidelluksi ruhtinaaksi (Dan. 9:25, RK 2012/VKR; ks. myös Matt. 27:33–50) ja hänet teloitettiin Tiberiuksen hallituskaudella. Viittaus Jeesukseen Liiton ruhtinaana on selvä merkki, joka auttaa meitä seuraamaan historiallisia tapahtumia. Se antaa jälleen kerran lukijalle vahvan todistuksen Jumalan kyvystä nähdä asiat ennalta. Jumala on ollut oikeassa profetian tähänastisissa kuvauksissa. Voimme siis luottaa hänen sanansa toteutuvan myös kaikessa tulevaisuutta koskevassa.

`Kaikkien poliittisten ja historiallisten tapahtumien keskellä paljastetaan Jeesus Nasaretilainen, ”Liiton ruhtinas”. Miten tämä osoittaa, että kaikesta kuvatusta kuohunnasta ja poliittisesta vehkeilystä huolimatta Jeesus on kirjoituksissa keskeisintä?`