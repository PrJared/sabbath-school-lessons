---
title:  Syyriaa Ja Egyptiä Koskevia Profe Tioita
date:  16/03/2020
---

`Lue Dan. 11:5–14. Mitä tässä tapahtuu?`

Aleksanteri Suuren kuoltua laaja Kreikan valtakunta jaettiin Aleksanterin neljän kenraalin kesken. Kaksi heistä – Seleukos Syyriassa (Pohjoinen) ja Ptolemaios Egyptissä (Etelä) – onnistui vakiinnuttamaan hallitsijasuvut, jotka taistelisivat toisiaan vastaan maan hallinnasta.

Useimmat raamatuntutkijat ymmärtävät Pohjoisen kuninkaan ja Etelän kuninkaan välisten taisteluiden, joista Dan. 11:5–14 profetoi, tarkoittavan niitä monia taisteluita, joita näiden kahden hallitsijasuvun välillä oli. Profetian mukaan nämä kaksi valtakuntaa yritettäisiin yhdistää avioliiton kautta, mutta liitto olisi lyhytikäinen (Dan. 11:6). Historialliset lähteet kertovat, että Antiokhos II Theos (261–246 eKr.), Seleukos I:n pojanpoika, meni naimisiin Bereniken kanssa, joka oli Egyptin kuningas Ptolemaios II Filadelfoksen tytär. Sopimus ei kuitenkaan kestänyt, ja pian tuo Jumalan kansaan suoraan vaikuttava konflikti jatkui taas. Niinpä Danielin kirjan 11. luku käsittelee joitakin niistä tärkeistä tapahtumista, jotka vaikuttaisivat Jumalan kansan elämään profeetta Danielin poismenoa seuraavina vuosisatoina. Miksi Herra paljastaa jo etukäteen pääyksityiskohdat maailman tuon alueen yliherruudesta taistelevien valtakuntien välisistä sodista? Syy on yksinkertainen: sodat vaikuttavat Jumalan kansaan. Niinpä Herra ilmoittaa etukäteen ne monet haasteet, joita hänen kansansa tulee kohtaamaan tulevina vuosina. Jumala on myös historian herra. Kun vertaamme profeetallista ilmoitusta historian todellisiin tapahtumiin, voimme jälleen nähdä, että profeetallinen sana toteutuu ennustuksen mukaan. Jumala, joka voi ennustaa toisiaan vastaan taistelevien hellenististen valtakuntien käänteet, on Jumala, joka tietää tulevaisuuden. Hän on luottamuksemme ja uskomme arvoinen. Hän on suuri Jumala, ei ihmisen mielikuvituksen tuottama epäjumala. Sen lisäksi että hän ohjaa historian kulkua, hän voi ohjata myös meidän elämäämme, jos sallimme sen hänelle.

`Lue Jes. 46:9, 10. Miten paljon perustavanlaatuista kristillistä teologiaa löytyy näistä jakeista? Mitä suurta toivoa ne antavat meille? Mieti, kuinka pelottavalta jae 10 tuntuisi, jos Jumala ei olisi laupias ja rakastava, vaan kostonhaluinen ja julma.`