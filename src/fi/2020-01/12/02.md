---
title:  Persiaa Ja Kreikkaa Koskevia Profe Tioita
date:  15/03/2020
---

`Lue Dan. 11:1–4. Mikä tässä muistuttaa meitä Danielin kirjan aiemmista profetioista?`

Gabriel kertoo, että Persiasta nousee vielä kolme kuningasta. Heitä seuraa neljäs kuningas, joka on heistä rikkain ja tulee provosoimaan kreikkalaisia. Kyyroksen jälkeen Persiaa hallinneet kolme seuraavaa kuningasta olivat: Kambyses (530–522 eKr.), Smerdis (522 eKr.) ja Dareios I (522–486 eKr.). Neljäs oli Kserkses, josta Esterin kirjassa käytetään myös nimeä Ahasveros. Hän oli erittäin rikas (Est. 1:1–7) ja profetian ennustuksen mukaan hän johti suuren armeijan valloittamaan Kreikkaa. Kserkseen armeijan voimasta huolimatta pienempi urhoollisten kreikkalaissotureiden armeija torjui hänet.

Ei ole vaikeaa tunnistaa Aleksanteri Suurta siksi mahtavaksi kuninkaaksi, jonka noususta Dan. 11:3 kertoo ja josta tulee muinaisen maailman kiistaton hallitsija. Hän kuoli 32 vuoden iässä ilman, että olisi jättänyt perillistä hallitsemaan valtakuntaa. Niinpä valtakunta jaettiin hänen neljän kenraalinsa kesken: Seleukos otti haltuunsa Syyrian ja Mesopota­­mian, Ptolemaios Egyptin, Lysimakhos sai Traakian sekä osia Vähä-Aasiasta ja Kassandros Makedonian ja Kreikan.

`Vrt. Dan. 11:2–4 ja Dan. 8:3–8, 20–22. Miten jakeet yhdessä auttavat tunnistamaan, että niissä on kyse Aleksanteri Suuresta?`

Mitä opimme kaikista näistä nimistä, päivämääristä, paikoista ja historiallisista tapahtumista? Ensinnäkin sen, että taivaallisen sanansaattajan antama profetia on täyttynyt. Jumalan sana ei koskaan petä. Toiseksi Jumala on historian herra. Meistä saattaa tuntua, että poliittisten valtojen, johtajien ja valtakuntien vaihtuminen johtuu keisareiden, yksinvaltiaiden ja kaikenlaisten poliitikkojen kunnianhimosta, mutta Raamattu paljastaa, että viime kädessä Jumala pitää ohjia käsissään ja liikuttaa historian suurta pyörää omien tarkoitustensa mukaan, mikä johtaa lopulta pahuuden hävittämiseen ja Jumalan ikuisen valtakunnan perustamiseen.