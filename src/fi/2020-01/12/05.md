---
title:  Seuraava Valta
date:  18/03/2020
---

`Lue Dan. 11:29–39. Mikä on tämä pakanallisen Rooman jälkeen nouseva valta?`

Dan. 11:29–39 viittaa uuteen valtajärjestelmään. Vaikka se on jatkumoa pakanalliselle Rooman valtakunnalle ja perii joitakin edeltäjänsä ominaisuuksia, se samalla vaikuttaa joiltain osin erilaiselta. Jatkaessamme eteenpäin huomaamme, että se toimii uskonnollisena valtana. Se kohdistaa hyökkäyksensä lähinnä Jumalaan ja hänen kansaansa. Tarkastelkaamme muutamia niistä teoista, joihin tämä kuningas syyllistyy.

Ensinnäkin, hän ”purkaa suuttumuksensa Pyhää liittoa vastaan” (Dan. 11:30). Tämän täytyy viitata Jumalan pelastuksen liittoon, jota kuningas vastustaa.

Toiseksi, kuningas lähettää sotajoukkoja, jotka ”saastuttavat pyhäkön” ja ”lakkauttavat päivittäisen uhrin” (11:31). Huomasimme luvusta 8, että pieni sarvi turmeli Jumalan temppelin ja otti pois päivittäisen uhrin (Dan. 8:11). Tämä on ymmärrettävä hengellisenä hyökkäyksenä Kristuksen taivaallisessa pyhäkössä tekemää työtä vastaan.

Kolmanneksi, temppeliä vastaan tekemässään hyökkäyksessä tämä valta asettaa Jumalan pyhäkköön ”turmion iljetyksen” (Dan. 11:31). Rinnakkaisilmaus ”kauhistava rikos” viittaa pienen sarven luopumusta ja kapinointia ilmaiseviin tekoihin (Dan. 8:13, RK 2012/VKR).

Neljänneksi, tämä valta vainoaa Jumalan kansaa: ”Oikeista opettajista jotkut lankeavat, ja niin heidät kaikki seulotaan, sulatetaan ja puhdistetaan lopun ajaksi, sillä vielä on aikaa määrähetkeen.” (Dan. 11:35.) Tämä muistuttaa meitä pienestä sarvesta, joka ”pudotti maahan taivaan joukkoja ja tähtiä ja tallasi ne jalkoihinsa” (Dan. 8:10; vrt. Dan. 7:25).

Viidenneksi, tämä kuningas ”pyrkii korkealle ja ylvästelee jokaista jumalaa vastaan, puhuu ennenkuulumattomia jumalien Jumalaa vastaan” (Dan. 11:36). Myös pieni sarvi puhuu ”suuria sanoja” (Dan. 7:8), jopa Korkeinta vastaan (Dan. 7:25).

`Sen perusteella, mitä olemme lukeneet Danielin kirjan 7. ja 8. luvusta, mikä tämä valta on? Miksi meidän on tärkeää sosiaalisesta paineesta huolimatta pysyä tässä tulkinnassa?`