---
title:  Kultainen Kuvapatsas
date:  19/01/2020
---

`Lue Dan. 3:1–7. Mikä on todennäköisesti kuninkaan motiivi rakennuttaa tällainen patsas?`

Unen ja kuvapatsaan rakennuttamisen välillä on saattanut kulua 20 vuotta. Näyttää kuitenkin siltä, ettei kuningas kykene millään unohtamaan unta eikä sitä, että muiden valtojen on määrä syrjäyttää Babylonia. Kuningas ei tyydy siihen, että hän saa olla pelkkä kultainen pää, vaan hän haluaa, että häntä edustaa kokonainen kultainen kuvapatsas, joka viestittää hänen alamaisilleen, että hänen valtakuntansa jatkuu halki historian.

Tällainen ylpeä asenne on samantapainen kuin Babylonin tornin rakentajilla, jotka ylimielisyydessään yrittivät haastaa itse Jumalan. Nebukadnessar ei ole tässä yhtään vähempää ylimielinen. Hän on saavuttanut paljon Babylonian valtiaana eikä voi hyväksyä ajatusta siitä, että hänen valtakuntansa häviää. Niinpä hän itseään korottaen rakentaa kuvapatsaan nostattamaan valtaansa ja auttamaan häntä arvioimaan alamaistensa uskollisuutta. Vaikka ei olekaan täysin selvää, onko patsaan tarkoitus kuvata kuningasta tai jotakin jumalaa, meidän on muistettava, että muinaisessa maailmassa raja politiikan ja uskonnon välillä oli korkeintaan veteen piirretty viiva.

Meidän tulee pitää mielessämme myös se, että Nebukadnessarilla on ollut jo kaksi mahdollisuutta tutustua oikeaan Jumalaan. Ensinnäkin hän on kuulustellut heprealaisnuorukaisia ja havainnut heidät kymmenen kertaa viisaammiksi kuin kaikki Babylonian viisaat. Sitten Daniel on vielä ilmoittanut hänelle hänen ajatuksensa, unensa ja unen selityksen tilanteessa, jossa kaikki valtakunnan asiantuntijat ovat epäonnistuneet. Lopulta kuningas tunnustaa Danielin Jumalan ylemmyyden. Yllättävää kyllä, nämä aiemmat teologiset läksyt eivät estä Nebukadnessaria kääntymästä takaisin epäjumalanpalvontaan. Miksi? Todennäköisimmin ylpeyden tähden. Syntiset ihmiset vastustavat sen tunnustamista, että heidän aineelliset ja älylliset saavutuksensa ovat katoamaan tuomittua turhuutta. Saatamme toisinaan toimia kuin pikku Nebukadnessarit, kun kiinnitämme liikaa huomiota saavutuksiimme ja unohdamme, miten merkityksettömiä ne ovat ikuisuutta vasten tarkasteltuina.

`Miten voimme välttyä lankeamasta samaan ansaan kuin Nebukadnessar?`