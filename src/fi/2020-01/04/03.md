---
title:  Kutsu Palvomaan
date:  20/01/2020
---

`Lue Dan. 3:8–15 ja Ilm. 13:11–18. Mitä yhtäläisyyksiä löydät siitä, mitä tapahtui Danielin aikoina ja mitä tulee tapahtumaan tulevaisuudessa?`

Kuvapatsas seisoo Duran tasangolla. Nimi Dura merkitsee akkadin kielellä muurien ympäröimää paikkaa. Tämä antaa vaikutelman valtavasta pyhäköstä. Lisäksi lähellä oleva tulinen uuni voi tuoda mieleen alttarin. Babylonialaismusiikki on osa liturgiaa. Tekstissä mainitaan seitsemän eri instrumenttia, millä ikään kuin kerrotaan siitä, miten täydellinen ja vaikuttava protokolla palvontamenoilla oli.

Tänä päivänä meitä pommitetaan joka puolelta kutsuilla omaksua uusia elämäntapoja ja uusia ideologioita sekä hylkäämään sitoutumisemme Jumalan auktoriteettiin sellaisena kuin se on ilmaistu hänen sanassaan. Meitä houkutellaan osoittamaan kuuliaisuutta Babylonian valtakunnan tämänhetkisille vallanperijöille. Maailman houkutus tuntuu toisinaan ylivoimaiselta, mutta meidän tulisi muistuttaa itseämme siitä, että todellinen uskollisuutemme kuuluu Luoja-Jumalalle.

Profeetallisen kalenterin mukaan elämme maailmanhistorian viimeisiä päiviä. Ilmestyskirjan 13. luku ilmoittaa, että maan asukkaat kutsutaan palvomaan pedon kuvaa. Se ”pakottaa kaikki, pienet ja suuret, rikkaat ja köyhät, vapaat ja orjat, ottamaan oikeaan käteensä tai otsaansa merkin” (Ilm. 13:16).

Kuuden erilaisen ihmisryhmän sanotaan osoittavan kuu­liaisuutta pedon kuvalle: ”pienet ja suuret, rikkaat ja köyhät, vapaat ja orjat”. Pedon luku, joka on 666, korostaa myös lukua kuusi. Tämä osoittaa, että Nebukadnessarin pystyttämä kuvapatsas on vain kuvaus siitä, mitä lopun ajan Babylon tekee viimeisinä päivinä (ks. Dan. 3:1 ja sen kuvaamia lukuja 6 ja 60). Teemme hyvin, jos kiinnitämme tarkkaan huomiota siihen, mitä kertomuksessa paljastetaan ja kuinka Jumala ylivaltiaana ohjaa maailman tapahtumia.

`Palvonnassa ei ole kyse vain siitä, että kumarramme jonkin tai jonkun edessä ja avoimesti tunnustamme kuuliaisuuttamme. Millä muilla tavoin, jopa hyvin salakavalasti, saatamme päätyä palvomaan jotakin muuta kuin Herraamme?`