---
title:  Tulinen Koetus
date:  21/01/2020
---

Kolmelle heprealaisnuorelle kuninkaan vaatima kuvapatsaan kumartaminen on räikeä väärennös Jerusalemin temppelijumalanpalveluksesta, jonka he olivat saaneet kokea varhaisimpina vuosinaan. Vaikka heillä on virat valtakunnassa ja he ovat kuninkaalle kuuliaisia, heidän uskollisuutensa Jumalaa kohtaan asettaa heille rajat sen suhteen, kuinka kuuliaisia he voivat olla ihmisille. He ovat tietenkin valmiita jatkamaan kuninkaan palveluksessa uskollisina virkamiehinä, mutta tähän seremoniaan he eivät voi osallistua.

`Lue 2. Moos. 20:3–6 ja 5. Moos. 6:4. Mikä on jakeiden sanoma, joka on varmasti vaikuttanut siihen, millaisen kannan nämä miehet ottivat?`

Kuninkaan määräämiä ohjeita noudattaen kaikki ihmiset musiikin kuullessaan kumartavat ja palvovat kultaista kuvapatsasta. Vain nuo kolme – Sadrak, Mesak ja Abed-Nego – uskaltavat uhmata kuninkaan määräystä. Välittömästi jotkut babylonialaiset ilmoittavat asiasta kuninkaalle. Syyttäjät pyrkivät saamaan kuninkaan raivoihinsa mainitsemalla seuraavat ­asiat: 1) kuningas itse oli asettanut nämä nuoret miehet hoitamaan Babylonin maakunnan hallintoa; 2) juutalaismiehet eivät palvo kuninkaan jumalia ja 3) he eivät palvo kultaista kuvapatsasta, jonka kuningas on pystyttänyt (Dan. 3:12). Vihastaan huolimatta kuningas tarjoaa kolmelle miehelle toisen mahdollisuuden. Kuningas on valmis toistamaan koko alkuseremonian, jotta he voivat vaihtaa kantaansa ja palvoa kuvapatsasta. Jos he kieltäytyvät, heidät heitetään tuliseen uuniin. Nebukadnessar päättää vetoomuksensa julkeaan väitteeseen: ”Ja mikä jumala voisi teidät pelastaa minun käsistäni?” (Dan. 3:15.)

Yliluonnollisella rohkeudella varustettuina he vastaavat kuninkaalle: ”Jumala, jota me palvelemme, pystyy pelastamaan meidät tulisesta uunista, ja hän voi pelastaa meidät myös sinun käsistäsi, kuningas. Ja vaikka niin ei kävisikään, kuningas, saat olla varma siitä, että sinun jumaliasi me emme palvele ja sitä kultaista patsasta, jonka olet pystyttänyt, me emme kumarra.” (Dan. 3:17, 18.)

`Vaikka miehet tietävät Jumalan voivan pelastaa heidät, siitä ei ole takuita. Silti he kieltäytyvät noudattamasta kuninkaan määräystä, vaikka heidät voidaan polttaa elävältä. Mistä saamme tämänkaltaista uskoa?`