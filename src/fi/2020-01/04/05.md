---
title:  Neljäs Mies
date:  22/01/2020
---

`Lue Dan. 3:19–27. Mitä tapahtuu? Kuka on tuo neljäs mies tulen keskellä?`

Heitettyään uskolliset heprealaismiehet tuleen Nebukadnessar on hämmentynyt nähdessään neljännen henkilön pätsissä. Parhaan ymmärryksensä mukaan kuningas kuvailee neljännen näyttävän aivan jumalolennolta (Dan. 3:25).

Kuningas ei osaa sanoa tämän enempää, mutta me tiedämme, kuka tuo neljäs oli. Hän ilmestyi Abrahamille ennen Sodoman ja Gomorran tuhoamista, paini Jaakobin kanssa Jabbokjoen varrella ja ilmaisi itsensä Moosekselle palavassa pensaassa. Hän on Jeesus Kristus siinä hahmossa kuin hän oli ennen lihaksi tulemistaan. Jeesus tuli ilmaisemaan heille, että Jumala seisoo kansansa rinnalla sen vaikeuksien keskellä.

Ellen White sanoo: ”Mutta Herra ei unohtanut omiaan. Kun hänen todistajansa heitettiin pätsiin, Vapahtaja ilmestyi heille henkilökohtaisesti, ja yhdessä he astelivat liekkien keskellä. Kuumuuden ja kylmyyden Valtiaan läsnäollessa liekit menettivät kuluttavan voimansa.” (3AO 275.)

Jumala sanoo Jesajan kirjassa: ”Kun kuljet vesien halki, minä olen sinun kanssasi, kun virtojen poikki, ne eivät tempaa sinua mukaansa, kun astut tulen lävitse, sinä et pala eikä liekki sinua polta.” (Jes. 43:2.)

Vaikka rakastammekin tämän kaltaisia kertomuksia, ne nostattavat meissä kysymyksiä niistä muista, jotka eivät ihmeellisellä tavalla pelastuneet uskonvainoista, vaan saivat saman kohtalon kuin Jesaja ja Sakarja, jotka joutuivat jumalattomien kuninkaiden surmaamiksi. Läpi pelastushistorian aina meidän päiviimme saakka uskolliset kristityt ovat joutuneet kokemaan valtavia kärsimyksiä, jotka heidän kohdallaan eivät päättyneet ihmeelliseen pelastumiseen vaan tuskalliseen kuolemaan. Danielin ystävien tapauksessa uskolliset kokevat ihmeellisen pelastumisen, mutta kuten tiedämme, tällaista ei yleensä tapahdu.

`Toisaalta, mikä on se ihmeellinen pelastuminen, jonka jokainen Jumalan uskollisen kansan jäsen saa kokea riippumatta siitä, mikä heidän kohtalonsa on täällä? (Ks. 1. Kor. 15:12–26.)`