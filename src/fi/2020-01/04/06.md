---
title:  Vahvan Uskon Salaisuus
date:  23/01/2020
---

Tarkastellessamme Sadrakin, Mesakin ja Abed-Negon kohtaloa saatamme kysyä: Mikä on noin vahvan uskon salaisuus? Miten he saattoivat tahtoa mieluummin palaa elävältä kuin palvoa kuvapatsasta? Ajattele kaikkia niitä tapoja, joilla he olisivat voineet järkeillä, miksi oli paikallaan kumartaa kuvaa osoituksena kuuliaisuudesta kuninkaan käskyille. Vaikka miehet tajusivat voivansa kuolla niin monen muun tapaan, he pysyivät kuitenkin vakaumuksessaan.

`Lue Hepr. 11. Mitä luku opettaa meille siitä, mitä usko on?`

Voidaksemme kehittää tuollaisen uskon meidän tulee ymmärtää, mitä usko on. Joillakin ihmisillä on määrällinen käsitys uskosta: he mittaavat uskoaan niiden vastausten määrän perusteella, joita he tuntuvat saavan Jumalalta. He menevät kauppakeskukseen ja rukoilevat vapaata parkkiruutua. Jos he sattuvat löytämään heti vapaan paikan, he ajattelevat omaavansa vahvan uskon. Jos kaikki ruudut ovat täynnä, he saattavat ajatella, ettei heidän uskonsa ole tarpeeksi vahvaa, jotta Jumala kuulisi heidän rukouksiaan. Tällainen käsitys uskosta muuttuu vaaralliseksi, sillä siinä yritetään manipuloida Jumalaa eikä tunnusteta sitä, että Jumalalla on valta ja viisaus.

Todellinen usko, sellainen, jota Danielin ystävillä oli, mitataan jumalasuhteemme laadulla ja sen aikaansaamalla täydellisellä luottamuksella Jumalaan. Aito usko ei pyri taivuttamaan Jumalan tahtoa oman tahtomme mukaiseksi; pikemminkin siinä meidän oma tahtomme alistetaan Jumalan tahdolle. Kuten näimme, kolme heprealaismiestä eivät tiedä tarkalleen, mitä Jumalalla on heidän varalleen, päättäessään uhmata kuningasta ja pysyä Jumalalle uskollisina. He päättävät tehdä oikein seurauksista huolimatta. Tästä tunnistaa kypsän uskon. Me osoitamme todellista uskoa, kun rukoilemme Herralta sitä, mitä toivomme, mutta luotamme kuitenkin siihen, että hän tekee niin kuin kohdallamme parhaaksi katsoo, vaikka emme sillä hetkellä ymmärtäisi mitä tapahtuu tai miksi.

`Miten voimme harjoittaa uskoamme päivittäin, myös ”pienissä asioissa”, jotka voivat auttaa uskoamme kasvamaan ja valmistaa meitä ajan myötä suurempiin haasteisiin? Miksi juuri uskollisuus ”pienissä asioissa” on monella tapaa kaikkein tärkeintä?`