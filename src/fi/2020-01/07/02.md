---
title:  Kateelliset
date:  09/02/2020
---

Jopa taivaan täydellisessä ympäristössä Lucifer alkaa kadehtia Kristusta. ”Lusifer oli pahansuopa ja kateellinen Jeesusta Kristusta kohtaan. Kaikkien enkeleiden kumartaessa Jeesusta Hänen ylivaltansa, korkean arvovaltansa ja laillisen valta-asemansa tunnustukseksi hän kuitenkin kumarsi yhdessä heidän kanssaan, mutta hänen sydämensä oli täynnä katkeruutta ja vihaa.” (LH 7, 8.) Kateus on niin vaarallinen tunne hellittäväksi, että kadehtiminen on mainittu kymmenessä käskyssäkin rinnakkain murhaamis- ja varastamiskiellon kanssa (ks. 2. Moos. 20:17).

`Lue Dan. 6:2–6 rinnakkain 1. Moos. 37:11 ja 1. Sam. 18:6–9 kanssa. Mikä osuus kateudella on kaikissa näissä kertomuksissa?`

Danielin hallinnolliset kyvyt tekevät kuninkaaseen vaikutuksen, mutta herättävät toisissa virkamiehissä kateutta. Niinpä nämä juonittelevat päästäkseen Danielista eroon ja etsivät aihetta syyttää häntä väärinkäytöksistä. Läheisestä tarkkailusta huolimatta he eivät löydä mitään vääryyttä Danielin tavasta hoitaa virkaansa. ”Mitään syytöstä he eivät kuitenkaan pystyneet esittämään, sillä Daniel oli rehellinen eikä mitään laiminlyöntiä tai rikkomusta löytynyt.” (Dan. 6:5.) Aramean kielen sana, joka on tässä käännetty sanalla ”rehellinen”, tarkoittaa myös luotettavaa.

Daniel on moitteeton; muut virkamiehet eivät voi nostaa häntä vastaan minkäänlaisia syytteitä. He kuitenkin huomaavat myös, miten uskollinen Daniel on Jumalalleen ja kuinka kuuliaisesti hän noudattaa Jumalansa lakia. Niinpä he pian tajuavat, että saadakseen Daniel ansaan heidän täytyy saada aikaan tilanne, jossa Daniel joutuu tekemään päätöksen totella joko Jumalan lakia tai valtakunnan lakia. Sen perusteella mitä virkamiehet tuntevat Danielia, he ovat täysin varmoja siitä, että tilanteen niin vaatiessa tämä valitsisi Jumalan lain noudattamisen valtakunnan lakien sijaan. Millainen todistus Danielin uskollisuudesta!

`Millaisia taisteluja sinä olet joutunut käymään kateuden takia? Miten hoidit tilanteet? Miksi kateus on niin lamaannuttava ja kuolettava hengellinen heikkous?`