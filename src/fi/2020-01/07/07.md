---
title:  Lisäaineistoa
date:  14/02/2020
---

Danielin vapautus mainitaan Heprealaiskirjeen 11. luvussa, jota voidaan kutsua uskonsankareiden kunniagalleriaksi. Siellä sanotaan, että profeetat muun muassa ”tukkivat leijonien kidat” (Hepr. 11:33). Tämä on hienoa, mutta meidän tulee muistaa, että uskonsankareita eivät ole ainoastaan ne, jotka välttyivät kuolemalta kuten Daniel, vaan nekin, jotka kärsivät ja kuolivat urhoollisesti, kuten luvussa myös kerrotaan. Jumala kutsuu jotkut todistamaan elämällään, toiset kuolemallaan. Niinpä kertomus Danielin vapautuksesta ei merkitse sitä, että kaikki vapautettaisiin. Tämänhän tiedämme jo niiden lukuisten miesten ja naisten kohtaloista, jotka ovat kärsineet marttyyrikuoleman sen tähden, että uskovat Jeesukseen. Danielin ihmeellinen vapauttaminen kuitenkin osoittaa sen, että Jumala hallitsee ja tulee lopulta vapauttamaan kaikki lapsensa synnin ja kuoleman vallasta. Tämä käy selväksi Danielin kirjan seuraavista luvuista.

**Keskustelunaiheita**

`Ranskalainen Jean Paul Sartre kirjoitti kerran, että ”paras tapa ymmärtää ihmisen perustehtävä on sanoa, että hän on olento, jonka tehtävänä on olla Jumala” (Jean Paul Sartre, Being and Nothingness: A Phenomenological Essay on Ontology, Washington Square Press, 1956, s. 724.) Miten ajatus auttaa meitä ainakin jollakin tasolla ymmärtämään, miksi kuningas lankesi hänelle viritettyyn ansaan? Miksi meidän kaikkien on asemastamme riippumatta tiedostettava tämä sama vaarallinen taipumus, esiintyköön sitä meissä kuinka hienovaraisesti tahansa? Millä muilla tavoin saatamme haluta olla kuin Jumala?`

`Minkälaisen todistuksen annamme toisille uskollisuudellamme Jumalaa ja hänen lakiaan kohtaan? Ajattelisivatko tuntemasi ihmiset, että seisoisit uskosi puolesta, vaikka se maksaisi sinulle työpaikkasi tai jopa henkesi?`

`Mitä sellaista näet Danielissa, mikä tekee hänestä ihmisen, jota Jumala voi tehokkaasti käyttää omiin tarkoituksiinsa? Miten voit Herran avulla kehittää itsellesi samankaltaisia ominaisuuksia?`

`Millä tavoin Daniel olisi voinut määräyksen valossa oikeuttaa päätöksensä muuttaa rukoustapojaan? Vai olisiko niiden muuttaminen ollut vaarallinen myönnytys? Jos olisi, niin miksi?`