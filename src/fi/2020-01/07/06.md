---
title:  Epäilyksistä Puhdistaminen
date:  13/02/2020
---

`Lue Dan. 6:25–29. Minkä todistuksen kuningas antaa Jumalasta?`

Yksi kertomuksen tärkeistä asioista on se, että Dareios ylistää Jumalaa ja tunnustaa hänen ylivertaisuutensa. Tähän huipentuu kaikki se ylistys ja tunnustus, jota Jumalalle on aiemmissa luvuissa annettu (Dan. 2:20–23; Dan. 3:28, 29; Dan. 3:31–33; Dan. 4:31–34). Nebukadnessarin tavoin Dareios reagoi Danielin pelastumiseen ylistämällä Jumalaa. Hän peruuttaa aiemman määräyksensä ja käskee nyt kaikkien pelätä Danielin Jumalaa (Dan. 6:27).

Daniel kokee ihmeellisen pelastumisen, hänen uskollisuutensa palkitaan, paha saa palkkansa ja Jumalan kunnia ja voima puhdistetaan epäilyksistä. Kertomuksen tapahtumat ovat pienoismalli siitä, mitä tulee tapahtumaan maailmanlaajuisella tasolla: Jumalan kansa vapautetaan, pahuudesta rangaistaan ja Herra puhdistetaan epäilyksistä koko maailmankaikkeuden silmissä.

`Lue Dan. 6:25. Mikä jakeessa tuntuu meistä jokseenkin kiusalliselta, ja miksi?`

Meitä häiritsee se, että vaimot ja lapset, jotka tietääksemme ovat viattomia, kärsivät saman kohtalon kuin syyllisetkin. Miten voimme selittää tämän epäoikeudenmukaiselta tuomiolta vaikuttavan asian?

Ensinnäkin tulee muistaa, että teko on kuninkaan päättämä ja toimeenpanema. Hän toimii Persian lain mukaan, joka määrää syyllisen perheenkin rangaistavaksi. Muinaisen periaatteen mukaan koko perhe on vastuussa yhden perheenjäsenen rikoksesta. Tämä ei tarkoita, että se olisi oikein; se tarkoittaa ainoastaan sitä, että kertomus on sopusoinnussa sen kanssa, mitä tiedämme muinaisen Persian laista.

Toiseksi Raamatussa vain kerrotaan tapahtumasta, mutta ei anneta kuninkaan toiminnalle hyväksyntää. Itse asiassa Raamatussa selkeästi kielletään lasten tappaminen vanhempien syntien tähden (5. Moos. 24:16).

`Millaista lohtua saamme 1. Kor. 4:5 kaltaisista raamatunpaikoista yllä mainittua epäoikeudenmukaista tilannetta muistuttavissa tapauksissa?`