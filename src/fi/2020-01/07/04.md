---
title:  Danielin Rukous
date:  11/02/2020
---

> <p></p>
> ”Kun sinä rukoilet, mene sisälle huoneeseesi, sulje ovi ja rukoile sitten Isääsi, joka on salassa. Isäsi, joka näkee myös sen, mikä on salassa, palkitsee sinut.” (Matt. 6:6.)

`Lue Dan. 6:11. Miksei Daniel rukoile hiljaa itsekseen ilman, että kukaan näkee häntä?`

Daniel on kokenut valtiomies, mutta ennen kaikkea hän on Jumalan palvelija. Hän ainoana hallinnon edustajana ymmärtää, mitä kuninkaan määräyksen takana piilee. Dareios näkee siinä vain tilaisuuden vahvistaa valtakunnan yhtenäisyyttä, mutta vehkeilijöille se on keino hankkiutua eroon Danielista.

Tietysti todelliset syyt ja motiivit juonen takaa löytyvät siitä kosmisesta taistelusta, jota käydään Jumalan ja pahan voimien välillä. Tässä vaiheessa (539 eKr.) Daniel on jo saanut näyt, jotka on kirjoitettu Danielin kirjan seitsemänteen (553 eKr.) ja kahdeksanteen (551 eKr.) lukuun. Niinpä Daniel pystyy näkemään, että kuninkaallinen käsky ei ole ainoastaan ihmisten harjoittamaa politiikkaa vaan tämän kosmisen taistelun ilmentymä. Näky Ihmisen Pojasta antamassa valtakuntaa Korkeimman pyhille ja näyn tulkitsemisessa auttaneen enkelin tarjoama lohdutus (Dan. 7) ovat voineet olla tekijöitä, jotka antoivat Danielille rohkeutta kohdata edessään oleva kriisi. Hän on saattanut muistella myös ystäviensä kokemuksia, kun nämä rohkeasti uhmasivat Nebukadnessarin määräystä (Dan. 3).

Niinpä Daniel ei muuta päivittäisiä hartaustapojaan, vaan jatkaa kolmesti päivässä rukoilua Jerusalemiin päin. Vaikka muiden kuin kuninkaan rukoileminen on kielletty, Daniel ei yritä piilottaa tai naamioida rukouselämäänsä tuon kriittisen 30 päivän jakson ajan. Hän kuuluu ehdottomasti vähemmistöön, sillä hän on ainoa noiden lukuisten maaherrojen ja virkamiesten joukossa, joka ei noudata kuninkaan määräystä. Avoimen rukouselämänsä kautta hän osoittaa, että hänen kuuliaisuutensa Jumalaa kohtaan menee edelle hänen kuu­liaisuuttaan kuningasta ja tämän peruuttamatonta määräystä kohtaan.

`Lue Ap. t. 5:27–32. Vaikka tekstin kehotus on selvä, miksi meidän on ihmisten säätämiä lakeja uhmatessamme aina oltava täysin varmoja siitä, että todella toimimme Jumalan tahdon mukaan?`