---
title:  Juoni Danielia Vastaan
date:  10/02/2020
---

`Lue Dan. 6:7–10. Millaista ajattelua määräyksen takaa löytyy? Miten ehdotus hivelee kuninkaan turhamaisuutta?`

Dareios voi vaikuttaa typerältä saattaessaan voimaan määräyksen, jonka hän pian haluaisi peruuttaa. Hän lankeaa virkamiesten virittämään ansaan. Nämä ovat kyllin älykkäitä kytkeäkseen juonensa vastaperustetun valtakunnan poliittiseen tilanteeseen. Dareios on hajauttanut valtionjohdon ja nimennyt 120 satraappia tehostaakseen hallintoaan. Tähän liittyy omat riskinsä. Vaikutusvaltainen virkamies voi helposti ruokkia kapinaa ja jakaa valtakunnan. Siksi laki, joka määrää kaikkia anomaan yksin kuninkaalta 30 päivän ajan, vaikuttaa hyvältä strategialta, joka edistää kuuliaisuutta ja estää kapinointia. Virkamiehet johtavat kuningasta harhaan sanoessaan, että ehdotuksella on kaikkien valtakunnan valvojien, käskynhaltijoiden, satraappien, hovimiesten ja maaherrojen tuki. Tämä ei pidä paikkaansa, sillä Daniel ei tiedä suunnitelmasta. Lisäksi kuninkaasta saattoi tuntua houkuttelevalta, että häntä kohdeltaisiin kuin jumalaa.

Siitä ei ole todisteita, että Persian kuninkaat olisivat julistautuneet jumaliksi. Määräyksen tarkoituksena oli kuitenkin kohdella kuningasta ainoana jumalten edustajana 30 päivän ajan eli jumalille esitetyt rukoukset tuli tänä aikana esittää kuninkaan kautta. Kuningas ei tutki ehdotuksen takana piileviä motiiveja eikä huomaa, että laki, jonka tarkoituksena on estää salaliitot, on itsessään salaliitto Danielin vahingoittamiseksi.

Lain kaksi piirrettä ovat huomionarvoisia. Määräyksen rikkomisesta seuraa rangaistuksena leijonien luolaan heittäminen. Koska tällaista rangaistusta ei ole mainittu muualla, voi olla, että Danielin viholliset suunnittelivat sen varta vasten tätä varten. Muinaiset Lähi-idän monarkit pitivät leijonia häkeissä voidakseen vapauttaa ne tietyissä tilanteissa saalistamista varten. Leijonista ei ollut pulaa, ja niiden raadeltavaksi saattoi viedä kenet tahansa, joka rikkoisi määräystä. Mää­räystä ei myöskään voinut muuttaa. Meedian ja Persian lakien peruuttamattomuus on mainittu myös Est. 1:19 ja 8:8. Historioitsija Diodoros Sisilialainen mainitsee tapauksesta, jossa Dareios III (ei Danielin kirjan Dareios) muutti mielensä, mutta ei voinut enää kumota kuolemanrangaistusta, jonka oli langettanut syyttömälle miehelle.