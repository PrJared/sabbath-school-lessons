---
title:  Leijonien Luolassa
date:  12/02/2020
---

`Lue Dan. 6:12–24. Mitä sellaista kuningas sanoo Danielille, mikä paljastaa, kuinka voimallisena todistuksena Jumalasta Danielin uskollisuus on?`

Salaliittolaiset näkevät pian Danielin rukoilemassa eli tekemässä juuri sitä, mikä määräyksessä oli kielletty. Kun he kantelevat kuninkaalle, he viittaavat Danieliin halventavaan sävyyn: ”Daniel, joka on Juudan pakkosiirtolaisia – –.” (Dan. 6:14.) Heidän silmissään yksi valtakunnan merkittävimmistä virkamiehistä – kuninkaan suosikki – ei ole muuta kuin sotavanki. Lisäksi he antavat Danielista kuvan kuninkaan vastustajana sanomalla, että tämä ”ei ole välittänyt sinusta, kuningas, eikä antamastasi kirjallisesta määräyksestä”. Nyt kuningas tajuaa, että määräyksen allekirjoittaminen olikin ansa. Tekstissä sanotaan, että hän auringonlaskuun saakka etsi keinoa säästääkseen Danielin rangaistukselta (Dan. 6:15). Hän ei voi kuitenkaan tehdä mitään pelastaakseen profeettaa säädetyltä rangaistukselta. Meedian ja Persian peruuttamatonta lakia on noudatettava pilkulleen. Niinpä kuningas hyvin vastahakoisesti käskee heittää Danielin leijonien luolaan. Samalla hän lausuu toivon sanoja, jotka kuulostavat rukoukselta: ”Sinun jumalasi, jota sinä alati palvelet, pelastakoon sinut!” (Dan. 6:17.)

Raamatussa ei kerrota, mitä Daniel tekee leijonien keskellä, mutta voimme olettaa, että hän rukoilee. Jumala kunnioittaa Danielin uskoa lähettämällä enkelin varjelemaan häntä. Aamulla Daniel löydetään vahingoittumattomana ja valmiina jatkamaan hallinnollisia tehtäviään. Ellen G. White kirjoittaa asiasta näin: ”Jumala ei estänyt Danielin vihamiehiä heittämästä häntä leijonien luolaan. Hän salli pahojen enkeleiden ja jumalattomien miesten toteuttaa hankettaan siihen asti. Mutta siten hän vain teki palvelijansa vapauttamisen huomatummaksi ja totuuden ja vanhurskauden vihollisten tappion täydellisemmäksi.” (3AO 297.)

`Tällä kertomuksella oli onnellinen loppu (ainakin Danielin osalta), mutta entäpä ne tapaukset, jopa Raamatusta löytyvät (ks. esim. Mark. 6:14–29), jotka eivät pääty vapautukseen täällä? Mitä meidän tulisi ajatella niistä?`