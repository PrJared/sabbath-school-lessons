---
title:  Rukous
date:  13/01/2020
---

Daniel pyytää heti kolmea ystäväänsä kanssaan rukousko­koukseen. Hän selittää, että heidät tapetaan, jos Jumala ei anna heille tietoa unesta. Aina kun kohtaamme suuria haasteita, meidänkin tulisi tajuta, että Jumalamme on kyllin suuri ratkaisemaan jopa mahdottomilta näyttävät ongelmat.

`Lue Dan. 2:17–23. Tässä esitetään kahdenlaisia ru­kouksia. Millaisia?`

Luvussa mainitaan kaksi erityyppistä rukousta. Ensimmäinen on anomusrukous, jossa Daniel pyytää Jumalaa paljastamaan unen sisällön ja sen merkityksen (Dan. 2:17–19). Emme tiedä rukouksen sanoja, mutta meille kerrotaan, että Daniel ja hänen ystävänsä pyytävät, että ”taivaan Jumala olisi armollinen ja ilmaisisi tuon salaisuuden, niin etteivät he tuhoutuisi yhdessä toisten Babylonian viisaiden kanssa” (Dan. 2:18). Kun he rukoilevat, Jumala vastaa heidän pyyntöönsä ja paljastaa kuninkaan unen sisällön ja merkityksen. Voimme olla levollisella mielellä, sillä aina kun pyydämme taivaan Jumalaa olemaan meille armollinen, rukouksemme kuullaan, vaikka emme saisi yhtä dramaattista vastausta kuin tässä, sillä Danielin Jumala on meidänkin Jumalamme.

Saatuaan Jumalalta vastauksen pyyntöönsä Daniel ja hänen ystävänsä puhkeavat kiitos- ja ylistysrukoukseen. He ylistävät Jumalaa siitä, että tämä on viisauden lähde ja että tämä hallitsee niin luontoa kuin poliittista historiaakin. Voimme oppia tästä tärkeän läksyn. Rukoilemme ja anomme Jumalalta monia asioita, mutta kuinka usein ylistämme ja kiitämme häntä siitä, että hän vastaa rukouksiimme? Kertomus Jeesuksesta ja kymmenestä spitaalisesta tarjoaa osuvan kuvauksen ihmisten kiittämättömyydestä. Kymmenestä parantuneesta vain yksi palaa takaisin ”ylistämään Jumalaa” (Luuk. 17:18). Danielin tapa reagoida muistuttaa meitä siitä, miten tärkeää kiittäminen ja ylistäminen on. Lisäksi se paljastaa Jumalamme luonteen. Kun rukoilemme Jumalaa, voimme luottaa siihen, että hän toimii parhaaksemme. Niinpä meidän tulisi aina ylistää ja kiittää häntä.

`Lue Ps. 138. Mitä opimme tästä kiitosrukouksesta, joka ohjaa meitä olemaan kiitollisia Jumalalle olosuhteistamme huolimatta?`