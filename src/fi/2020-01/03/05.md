---
title:  Kuvapatsas Osa 2
date:  15/01/2020
---

`Lue uudelleen uni ja sen selitys (Dan. 2:31–49). Mitä opimme Jumalan kyvystä tietää maailmanhistorian kulku etukäteen?`

Unessa välitetty profetia tarjoaa yleiskuvauksen, jota voimme käyttää myös mittapuuna tutkiessamme luonteeltaan yksityiskohtaisempia Danielin kirjan lukuja – lukuja 7, 8 ja 11. Danielin kirjan toisen luvun profetia ei ole ehdollinen. Se on apokalyptinen profetia: ennustus siitä, minkä Jumala on ennalta nähnyt ja minkä hän tulee toteuttamaan.

1. Kultainen pää edustaa Babyloniaa (626–539 eKr.). Mikään muu metalli ei olisi voinut paremmin kuvata Babylonian valtakunnan mahtia ja rikkautta. Raamattu kutsuu sitä kultamaljaksi Herran kädessä (Jer. 51:7; vrt. Ilm. 18:16). Historiankirjoittaja Herodotos kertoo, että kaupunki oli runsaasti kullalla koristeltu.
2. Hopeinen rinta ja käsivarret edustavat Meediaa ja Persiaa (539–331 eKr.). Hopea on kultaa vähempiarvoista, samoin Meedia ja Persia ei koskaan saavuttanut Babylonian loistoa. Hopea sopii persialaisten symboliksi myös siksi, että he käyttivät sitä maksuvälineenä verotuksessaan.
3. Pronssinen vatsa ja reidet symboloivat Kreikkaa (331–168 eKr.). Hes. 27:13 alkuteksti sanoo kreikkalaisten käyttäneen pronssia maksuvälineenä. Kreikkalaissotilaat tunnettiin pronssisista haarniskoistaan, kypäristään, kilvistään ja taistelukirveistään. Herodotos kertoo, että Egyptin hallitsija Psametik I piti maahan tunkeutuvia kreikkalaisia erään oraakkelin profetian toteutumisena. Oraakkeli oli ennustanut pronssisten miesten tulevan mereltä.
4. Rautaiset jalat edustavat Roomaa (168 eKr.–476 jKr.). Rauta edusti Rooman valtakunnan murskaavaa mahtia, joka kesti pidempään kuin yksikään aiemmista valtakunnista.
5. Jalat osaksi rautaa osaksi savea edustavat jakaantunutta Eurooppaa (476 jKr. – Kristuksen toinen tuleminen). Raudan ja saven sekoitus on sattuva kuvaus siitä, mitä tapahtui Rooman valtakunnan hajoamisen jälkeen. Vaikka Eurooppaa on yritetty moneen kertaan yhdistää esimerkiksi kuningashuoneiden välisten avioliittojen ja nyt Euroopan unionin avulla, jakautuminen ja epäyhtenäisyys ovat jatkuneet. Profetian mukaan hajaannus jatkuu siihen asti, kunnes Jumala perustaa ikuisen valtakuntansa.