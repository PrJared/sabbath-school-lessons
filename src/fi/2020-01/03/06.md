---
title:  Kivi
date:  16/01/2020
---

`Lue Dan. 2:34, 35, 44, 45. Mitä jakeet opettavat maail­mamme lopullisesta kohtalosta?`

Unen pääpaino on siinä, mitä on tapahtuva ”aikojen lopussa” (Dan. 2:28, RK 2012/VKR). Niin mahtavia kuin metalli- (ja savi-) valtakunnat ovat olleetkin, ne ovat vain alkusoitto kivivaltakunnan perustamiselle. Metallia ja savea voidaan jossakin määrin pitää ihmisen jalostamina, mutta unen kivi lähtee liikkeelle ihmiskäden koskematta. Toisin sanoen vaikka jokainen edellisistä valtakunnista saavuttaa jossakin vaiheessa loppunsa, kiven kuvaama valtakunta kestää ikuisesti. Usein kielikuva kalliosta symboloi Jumalaa (esimerkiksi ­­ 5. Moos. 32:4; 1. Sam. 2:2; Ps. 18:32, RK 2012), ja kivi vastaavasti edustaa Messiasta (Ps. 118:22; 1. Piet. 2:4, 7). Mikään ei siis ole kiveä sopivampi symboloimaan Jumalan ikuisen valtakunnan perustamista.

Jotkut väittävät, että kiven edustama valtakunta alkoi Jeesuksen maanpäällisestä työstä ja että evankeliumin leviäminen on osoituksena siitä, että Jumalan valtakunta on vallannut koko maailman. Kivivaltakunta alkaa kuitenkin vasta sen jälkeen, kun neljä suurta valtakuntaa ovat kaatuneet ja ihmiskunnan historiassa on tultu jakautuneiden valtakuntien aikaan, jota jalat ja varpaat edustavat. Tämä kumoaa väitteen, että ennustus olisi saanut täyttymyksensä jo ensimmäisellä vuosisadalla. Jeesuksen maanpäällinen työhän ajoittui Rooman valtakunnan aikaan, joka oli neljäs noista valtakunnista.

”Ja kivestä, joka oli osunut patsaaseen, tuli suuri vuori, ja se täytti koko maailman.” (Dan. 2:35.) Vuori muistuttaa Siionin vuoresta – paikasta, jolla temppeli Vanhan testamentin aikaan seisoi konkreettisena merkkinä Jumalan maanpäällisestä valtakunnasta. On kiinnostavaa, että vuoresta irronneesta kivestä kasvaa myös vuori. Tämä vuori, joka tekstin mukaan on jo olemassa, viittaa ilmeisesti taivaalliseen Siioniin, taivaan pyhäkköön, josta Kristus tulee perustamaan ikuista valtakuntaansa. Tämä valtakunta saa lopullisen täyttymyksensä, kun uusi Jerusalem laskeutuu alas taivaasta (Ilm. 21:1–22:5).

`Danielin kirjan 2. luku on pitänyt paikkansa kaikkien tähänastisten valtakuntien osalta. Siksi on loogista ja viisasta luottaa profetiaan myös tulevan Jumalan valtakunnan osalta. Miksi olisi järjetöntä olla uskomatta?`