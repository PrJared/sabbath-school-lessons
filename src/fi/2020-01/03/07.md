---
title:  Lisäaineistoa
date:  17/01/2020
---

On valaisevaa huomata, että Danielin kirjan 2. luvun kuvapatsas oli valmistettu kullasta ja hopeasta, jotka ovat taloudelliseen mahtiin liittyviä metalleja. Kuvapatsaassa oli myös pronssia ja rautaa, joita käytettiin työkalujen ja aseiden valmistukseen. Siinä oli myös savea, jota käytettiin muinaisessa maailmassa kirjoitus- ja kotitaloustarpeisiin. Kuvapatsas tarjoaa siis elävän kuvauksen ihmiskunnasta ja sen saavutuksista. Patsaan erinäiset ruumiinosat välittävät tiedon maailmanvaltakuntien järjestyksestä sekä lopullisesta hajaannuksesta, jota esiintyy ihmiskunnan historian viimeisinä päivinä. Kivi sen sijaan kuvataan nimenomaan sellaiseksi, että sitä eivät ihmiskädet ole valmistaneet (Dan. 2:45). Tämä on vahva muistutus siitä yliluonnollisesta lopusta, joka kohtaa tätä maailmaa ja kaikkia ihmisen saavutuksia.

Vaikka ”ihmissilmällä katsottuna ihmiskunnan historia vaikuttaa kaoottiselta voimien ja vastavoimien vuorottelulta – – Daniel vakuuttaa, että Jumala seisoo kaiken takana. Hän katsoo maailmanmenoa ylhäältä ja toimii toteuttaakseen sen, minkä parhaaksi näkee.” – William H. Shea, Daniel: A Reader’s Guide (Nampa, ID: Pacific Press 2005), s. 98.

**Keskustelunaiheita**

`Tämän maailman kaaoksen ja kärsimyksen keskellä Jumalalla on kaikki hallussa ja hän vie kaiken voitokkaaseen päätökseen. Mikä on siihen saakka osuutemme siinä, että teemme voitavamme lievittääksemme langenneen maailman kärsimystä?`

`Miten voimme selittää sen, että Daniel ja muut vangit tekivät niin läheistä yhteistyötä ja ilmeisen uskollisesti pakanakuninkaan kanssa, joka oli aiheuttanut paljon vahinkoa Danielin omalle kansalle?`

`Jotkut pitävät ihmiskäden koskematta irronnutta kiveä viittauksena evankeliumin leviämiseen maailmassa. Tulkinta on väärä. Dan. 2:35 sanotaan, että kivi murskaa kaikki aiemmat vallat ja ”tuuli kantoi ne pois, eikä niitä löytynyt mistään”. Näin ei tapahtunut ristin jälkeen. Yritykset rinnastaa kivivaltakunta seurakuntaan epäonnistuvat myös siksi, että niissä unohdetaan, että kivivaltakunta korvaa kaikki ihmishallinnon muodot. Siksi vain Jeesuksen toinen tuleminen voi käynnistää tapahtumasarjan, jota pidetään tämän profeetallisen unen huippukohtana. Miksi Jeesuksen toinen tuleminen on ainoa järkevä tulkinta sille, mitä kivi tekee ajan lopussa?`