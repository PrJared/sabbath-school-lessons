---
title:  Kuvapatsas Osa 1
date:  14/01/2020
---

`Lue Dan. 2:24–30. Daniel sanoo tässä jotakin sellaista, mikä meidän on aina tärkeää muistaa. Mitä hän sanoo? (Katso myös Joh. 15:5.)`

Rukousvastauksena Jumala paljastaa unen sisällön ja merkityksen. Daniel ei epäröi kertoa kuninkaalle, että arvoituksen ratkaisu tulee taivaan Jumalalta. Ennen kuin Daniel kertoo unen sisällön ja merkityksen hän mainitsee, millaisia ajatuksia ja huolia kuninkaalla oli ollut tämän maatessa unettomana vuoteellaan. Tämä tilannetieto korostaa entisestään sanoman uskottavuutta, sillä vain jollakin yliluonnollisella tavalla Daniel on voinut saada tällaista vain kuninkaalla ollutta tietoa. Danielin jatkaessa unen sisällön kertomista hän ottaa riskin uuden kriisin syntymisestä, sillä uni ei välttämättä ole mikään hyvä uutinen Nebukadnessarille.

`Lue Dan. 2:31–49. Mitä uni kertoo Nebukadnessarin valtakunnan kohtalosta?`

Unessa esiintyy suuri kuvapatsas, jonka pää on ”puhdasta kultaa, rinta ja käsivarret hopeaa, vatsa ja reidet pronssia, sääret rautaa, jalat osaksi rautaa, osaksi savea” (Dan. 2:32, 33.) Lopussa kivi ”osui patsaan jalkoihin” (Dan. 2:34) ja mursi koko patsaan, jonka murenet lensivät pois kuin ruumenet tuulessa. Daniel selittää eri metallien kuvaavan peräkkäisiä valtakuntia, jotka ottavat aina edellisen paikan historian kulussa. Nebukadnessarille viesti on selvä: Babylonia kaikessa voimassaan ja loistossaan on vain ohimenevä valtakunta, jonka paikan jokin toinen valtakunta ottaa. Ja valtakunta seuraa toistaan, kunnes tulee luonteeltaan täysin erilainen valtakunta, joka ottaa kaikkien edellisten paikan: Jumalan ikuinen valtakunta.

`Katso, kuinka ohikiitäviä ja hetkellisiä kaikki ihmisten aikaansaannokset ovat. Mitä tämä opettaa siitä suuresta toivosta, joka meillä on Jeesuksessa, ja ainoastaan hänessä? (Ks. Joh. 6:54; 2. Kor. 4:18.)`