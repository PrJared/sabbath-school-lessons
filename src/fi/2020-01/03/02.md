---
title:  Jumalan Läsnäolo
date:  12/01/2020
---

`Lue Dan. 2:1–16. Millainen kriisi kohtaa heprealaisia sen unen tähden, jonka Herra antaa kuninkaalle?`

Uniin suhtauduttiin vakavasti muinaisessa maailmassa. Kun uni vaikutti pahaenteiseltä, sitä pidettiin uhkaavan tuhon merkkinä. On siis ymmärrettävää, miksi Nebukadnessar tuli levottomaksi unestaan, joka tuntui entistäkin pahaenteisemmältä siksi, ettei hän kyennyt enää muistamaan sitä. Babylonian viisaat uskoivat jumalien pystyvän paljastamaan ­unien selitykset, mutta tässä tapauksessa asiantuntijatkaan eivät voi mitään, sillä kuningas on unohtanut unensa. Jos unen sisältö vain kerrottaisiin heille, he kyllä keksisivät kuninkaalle mieluisan selityksen. Kun unienselittäjät eivät pysty kertomaan kuninkaalle tämän unen sisältöä, he joutuvat myöntämään, että kuninkaan kysymykseen ”voisivat vastata vain jumalat, jotka eivät asusta kuolevaisten parissa” (Dan. 2:11).

Turhautuneena kuningas määrää kaikki Babylonian viisaat tapettaviksi. Tällainen julmuus ei ollut muinaisessa maailmassa tavatonta. Historialliset lähteet todistavat, että salaliiton takia Dareios I teloitti kaikki tietäjänsä ja Kserkses tapatti insinöörit, jotka olivat rakentaneet sillan, joka romahti. Kun Nebukadnessar antaa määräyksensä, Daniel ystävineen on juuri saanut opintonsa suoritettua ja heidät on otettu kuninkaan asiantuntijajoukkoon. Kuninkaan antama tappouhkaus koskee myös heitä. Alkukielestä voi päätellä, että tappaminen alkaa heti, ja Daniel ja hänen ystävänsä teloitetaan seuraavaksi. Daniel puhuttelee kuitenkin ”viisaasti ja taitavasti Arjokia” (Dan. 2:14), jonka on määrä toteuttaa teloitukset. Daniel pyytää kuninkaalta aikaa unen arvoituksen ratkaisemiseen. Vaikka kuningas on syyttänyt tietäjiään siitä, että nämä yrittävät pelata lisää aikaa, hän viipymättä myöntää Danielille tämän pyytämän ajan. Daniel on samaa mieltä tietäjien kanssa siitä, ettei kukaan ihminen voi ratkaista tällaista arvoitusta, mutta hän tuntee Jumalan, joka voi paljastaa sekä unen sisällön että sen merkityksen.

`Teologit puhuvat Jumalan läsnäolosta, jossa tämä luomakunnastaan erillisenä olentona on silti läsnä kaikessa sen toiminnassa. Mitä se, että Jumala antaa Nebukadnessarille unen, opettaa meille siitä, kuinka lähellä Jumala voi olla meitä? (Ks. myös Ap. t. 17:28.)`