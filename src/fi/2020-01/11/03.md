---
title:  Näky Valtiaasta
date:  09/03/2020
---

`Lue Dan. 10:4–9. Mitä Danielille tapahtuu tässä?`

Danielin kuvaillessa kokemustaan pystymme hädin tuskin kuvittelemaan hänen näkemäänsä ylitsevuotavaa loistoa. Näyn mies (Dan. 10:5, 6) muistuttaa ”Ihmisen Poikaa”, jota kuvattiin taivaallista tuomiota koskevassa näyssä (Dan. 7:13). Miehen pellavavaatteet muistuttavat papin asua (3. Moos. 16:4), mikä saa meidät vertaamaan häntä taivaan joukon valtiaaseen, joka mainittiin taivaallisen pyhäkön yhteydessä (Dan. 8). Kulta kuuluu myös papin tunnuksiin merkkinä kuninkaallisesta arvokkuudesta. Lopuksi miehen kehon ominaisuuksien vertaaminen salamaan, tuleen ja pronssiin sekä hänen äänensä kuvaaminen pauhuna saavat hänet näyttämään yliluonnolliselta olennolta. Hänessä on sekä papillisia, kuninkaallisia että sotilaallisia piirteitä. Hän muistuttaa myös mielenkiintoisella tavalla sitä taivaallista olentoa, joka ilmestyi Joosualle juuri ennen Jerikon taistelua (Joos. 5:13, 14). Näyssä Joosua näkee Herran sotajoukon päällikön. On kiintoisaa, että heprean kielen sana sar, joka on tässä käännetty päälliköksi, on sama sana, joka Danielin kirjassa Mikaelista puhuttaessa on käännetty sanalla ”ruhtinas” (Dan. 10:21). Eniten yhtäläisyyksiä löytyy kuitenkin Danielin kuvaileman miehen ja Johanneksen kuvaileman miehen välillä.

`Mitä yhtäläisyyksiä löydät Danielin 10. luvun kuvauksen ja Joos. 5:13–15 sekä Ilm. 1:12–18 kuvausten välillä?`

Danielin kanssa olleet miehet pakenevat peloissaan paikalta. Danielilta itseltään katoavat voimat, ja hän vaipuu maahan. Jumalan läsnäolo yksinkertaisesti musertaa hänet. Vaikka Daniel pelkääkin, näky vakuuttaa, että Jumala hallitsee historiankulkua. Näyn edetessä huomaamme, että Jumala näyttää Danielille ihmiskunnan historian vaiheet profeetan omasta ajasta Jumalan valtakunnan perustamiseen asti (Dan. 11 ja 12).

`Jos Herra pystyy hallitsemaan ihmiskunnan historiaa, kuten Danielin kirjasta toistuvasti näemme, mitä hän voikaan tehdä henkilökohtaisessa elämässämme?`