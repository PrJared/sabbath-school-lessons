---
title:  Voitokas Ruhtinas
date:  12/03/2020
---

Danielin kirjan merkittävin hahmo on olento, jota ensin kutsutaan Ihmisen Pojaksi (Dan. 7:13, RK 2012/VKR) tai taivaan joukon valtiaaksi (Dan. 8:11). Lopulta saamme tietää, että hänen nimensä on Mikael (Dan. 10:13), joka tarkoittaa ’Jumalan kaltainen’. Hän saapuu auttamaan Gabrielia taistelussa, jota tämä käy Persian kuningasta vastaan (Dan. 10:13). Enkeli viittaa tähän taivaalliseen olentoon Mikaelina, teidän enkeliruhtinaananne (Dan. 10:21). Myöhemmin Mikael esiintyy Danielin kirjassa olentona, joka seisoo Jumalan kansan suojana (Dan. 12:1). Juud. 9 kertoo, että Mikael, jota kutsutaan myös ylienkeliksi, taistelee Paholaista vastaan ja herättää Mooseksen. Ilm. 12:7 paljastaa Mikaelin taivaallisen armeijan johtajaksi, joka kukistaa Paholaisen ja langenneet enkelit. Näin Mikael tarkoittaa itse Jeesusta Kristusta. Kuten Per­sian valtakunnalla on ylin johtaja, henkiolento, joka seisoo valtakunnan ihmisjohtajan takana, samoin Jumalan kansalla on Mikaelissa ylipäällikkö, joka astuu taistelukentälle ja voittaa maailmankaikkeutta koskevan sodan kansansa puolesta.

`Lue Kol. 2:15. Kuinka Jeesus on saavuttanut voiton kosmisessa taistelussa?`

Kohdatessamme pahan voimia voimme turvautua Jeesukseen, sankariimme. Maanpäällisen työnsä aikana hän kukistaa Paholaisen erämaassa, kun tämä esittää hänelle kiusauksiaan. Hän taistelee demonisia joukkoja vastaan ja vapauttaa ihmisiä pimeyden vallasta. Jeesus voittaa pahan jopa silloin, kun se on naamioitu Pietarin yritykseen saada hänet luopumaan Golgatasta. Viimeisissä sanoissaan opetuslapsilleen Jeesus puhuu lähestyvästä kuolemastaan taisteluna, joka huipentuu ratkaisevaan voittoon Paholaisesta: ”Nyt tämä maailma on tuomiolla, nyt tämän maailman ruhtinas syöstään vallasta. Ja kun minut korotetaan maasta, minä vedän kaikki luokseni.” (Joh. 12:31, 32.)

Joskus katsomme ympärillemme ja asiat näyttävät todella pahalta: väkivaltaa, moraalittomuutta, turmelusta ja sairautta kaikkialla. Vihollinen, joka ei ole lihaa ja verta, hyökkää julmasti meitä vastaan joka suunnalta. Olivat taistelumme kuinka vaikeita tahansa, Jeesus sotii puolestamme ja seisoo ruhtinaanamme ja ylipappinamme taivaan pyhäkössä.

`Lue Room. 8:37–39. Miten tämä riemuvoitto voi olla todellisuutta omassa kristillisessä elämässämme?`