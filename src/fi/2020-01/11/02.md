---
title:  Paastoamista Ja Rukoilemista Jälleen Kerran
date:  08/03/2020
---

`Lue Dan. 10:1–3. Mitä Daniel jälleen kerran tekee?`

Daniel ei kerro suruaikansa syytä. Tällaisen hartaan rukoilemisen motivaationa oli todennäköisesti tilanne, johon juutalaiset olivat joutuneet palattuaan Babyloniasta Palestiinaan.

`Lue Esra 4:1–5. Millaisia haasteita juutalaiset kohtaavat palattuaan kotimaahansa?`

Tiedämme Esra 4:1–5 perusteella, että juutalaiset kohtaavat voimakasta vastustusta yrittäessään jälleenrakentaa temppeliä. Samarialaiset lähettävät vääristeltyjä raportteja Per­sian hoviin ja yllyttävät kuningasta keskeyttämään jälleenrakennustyöt. Tällaisen kriisin edessä Daniel rukoilee Jumalaa vaikuttamaan kuningas Kyyrokseen niin, että tämä sallisi töiden jatkua.

Daniel on varmaankin jo lähemmäs 90-vuotias. Hän ei mieti itseään vaan kansaansa ja sen kohtaamia haasteita. Daniel jatkaa rukoiluaan kolmen täyden viikon ajan ennen kuin saa minkäänlaista vastausta Jumalalta. Tänä aikana profeetta noudattaa hyvin yksinkertaista ruokavaliota kieltäy­tyen tietyistä ruoista ja jopa itsensä voitelusta. Hän on täysin piittaamaton omasta mukavuudestaan ja ulkonäöstään. Sen sijaan hän on syvästi huolissaan juutalaisten hyvinvoinnista Jerusalemissa, lähes parin tuhannen kilometrin päässä.

Tutkiessamme Danielin rukouselämää opimme arvokkaita läksyjä. Ensinnäkin, meidän tulisi olla rukouksessamme sinnikkäitä silloinkin, kun anomuksiimme ei heti vastata. Toiseksi, meidän tulisi varata aikaa sille, että rukoilisimme toisten puolesta. Muistammehan: ”Kun Job oli rukoillut ystä­viensä puolesta, Herra käänsi hänen kohtalonsa.” (Job 42:10.) Kolmanneksi, Jumala tekee jotakin konkreettista ja todellista vastauksena rukoukseen. Rukoilkaamme siis lakkaamatta, kaikenlaisia rukouksia. Kestämättömien koettelemusten, suurten ongelmien ja ylitsepääsemättömien haasteiden edessä viekäämme taakkamme rukouksessa Jumalan eteen (Ef. 6:18).

`Lue Dan. 10:12. Mitä jae kertoo meille rukouksesta toimintana, joka saa Jumalan liikkeelle, sen sijaan että rukous olisi vain henkilökohtainen kokemus?`