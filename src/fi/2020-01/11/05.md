---
title:  Suuri Taistelu
date:  11/03/2020
---

`Lue Dan. 10:20, 21. Mitä Danielille paljastetaan tässä?`

Taivaan lähettiläs vetää verhon syrjään ja paljastaa Danielille kosmisen sodan, joka riehuu ihmiskunnan tapahtumien taustalla. Heti kun Daniel alkaa rukoilla, taivaan ja maan välillä alkaa hengellinen sota. Taivaalliset olennot aloittavat taistelun Persian kuningasta vastaan, jotta tämä sallisi juutalaisten jatkaa temppelin jälleenrakennustöitä. Tiedämme Danielin kirjan 10. luvun alun perusteella, että Persian kuninkaana on Kyyros. Kuningas ei kuitenkaan pysty yksin tarjoamaan vastusta taivaalliselle olennolle. Tämä osoittaa, että kuninkaan takana seisoo henkiolento, joka yllyttää Kyyrosta keskeyttämään juutalaisten temppelin rakennustyöt.

Samantapainen tilanne on kuvattu Hes. 28, jossa Tyyroksen kuningas edustaa Paholaista eli kaupungin kuninkaan taustavoimana vaikuttavaa henkivaltaa. Ei siis ihme, että Persian kuninkaisiin, joita vastaan Mikael tulee taistelemaan, kuuluvat Paholainen ja hänen enkelinsä. Tämä osoittaa, että sille ihmisten osoittamalle vastustukselle, jota Jerusalemin temppelin rakentaminen herättää, löytyy vastinetta myös henkivaltojen taholta.

`Lue Dan. 10:13. Millaista taistelua tässä kuvataan?`

”Enkelit auttoivat maanpakolaisia saatanan koettaessa saada heidät Meedia-Persian valtakunnan hallintoviranomaisten epäsuosioon. Koko taivas oli kiinnostunut tästä taistelusta. Profeetta Danielilta saamme tietää jotakin tästä valtavasta kamppailusta hyvän ja pahan voimien välillä. Kolme viikkoa Gabriel painiskeli pimeyden voimien kanssa, jotka pyrkivät vaikuttamaan Kyyroksen mieleen, ja ennen taistelun päättymistä itse Kristus tuli Gabrielin avuksi. ’Persian valtakunnan enkeliruhtinas seisoi vastustamassa minua kaksikymmentäyksi päivää’, selitti Gabriel, ’mutta katso, Miikael, yksi ensimmäisistä enkeliruhtinaista, tuli minun avukseni, sillä minä olin jäänyt yksin sinne, Persian kuningasten tykö’ (Dan. 10:13). Tehtiin kaikki, mitä taivas saattoi tehdä Jumalan kansan hyväksi. Voitto saatiin lopulta, vihollisen joukkoja pidäteltiin koko Kyyroksen ajan ja koko hänen poikansa Kambyseen ajan, joka kesti noin seitsemän ja puoli vuotta.” (3AO 314.)