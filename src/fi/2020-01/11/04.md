---
title:  Enkelin Kosketus
date:  10/03/2020
---

`Lue Dan. 10:10–19. Mitä tapahtuu joka kerta, kun enkeli koskettaa Danielia?`

Taivaallisen valon häikäisemänä profeetta lankeaa maahan. Enkeli tulee hänen viereensä koskettamaan ja lohduttamaan häntä. Huomaa, että kertomuksen edetessä enkeli koskettaa Danielia kolme kertaa.

Ensimmäinen kosketus mahdollistaa sen, että profeetta kykenee nousemaan seisomaan kuulemaan taivaasta tulevat lohdutuksen sanat: ”Älä pelkää, Daniel. Sinun sanasi kuultiin ensimmäisestä päivästä alkaen, jolloin nöyrästi pyysit ymmärrystä Jumalalta. Minä olen tullut sinun sanojesi vuoksi.” (Dan. 10:12.) Danielin rukous on saanut taivaan liikkeelle. Meille tämä vakuuttaa, että Jumala kuulee rukouksemme. Tämä on suuri lohtu vaikeina aikoina.

Enkelin toinen kosketus mahdollistaa sen, että Daniel kykenee puhumaan. Profeetta vuodattaa sanansa Herran eteen tuoden julki pelkonsa ja tunteensa: ”Herrani, näyn nähdessäni tuska kouristi minua ja voima pakeni minusta. Miten minä, vähäinen palvelija, voisin puhua herrani kanssa? Enää ei ole minussa jäljellä voimaa, tuskin henkeäkään!” (Dan. 10:16, 17.) Sen lisäksi, että Jumala puhuu meille, hän haluaa meidänkin avaavan suumme, jotta voimme ilmaista hänelle tunteemme, tarpeemme ja pyrkimyksemme.

Kolmas kosketus antaa Danielille voimaa. Danielin huomatessa riittämättömyytensä, enkeli koskettaa häntä ja lohduttaa häntä Jumalan rauhalla: ”Älä pelkää, sinä rakastettu mies, rauha sinulle! Vahvistu! Vahvistu!” (Dan. 10:19, RK 2012.) Muista, että enkeli on lähetetty Danielin luo vastauksena tämän rukouksiin, antamaan tälle tietoa ja ymmärrystä. Toisin sanoen, tämän jälkeen tuleva näky, josta kerrotaan luvussa 11, on tarkoitettu rohkaisemaan Danielia hänen surussaan ja mietiskelyssään Jerusalemin sen hetkisen tilanteen tähden. Kun Jumala on puolellamme, meillä voi olla rauha ahdistuksenkin keskellä. Hänen rakastava kosketuksensa auttaa meitä katsomaan tulevaisuuteen toiveikkaina.

`”Taivas voi olla hyvin lähellä meitä, vaikka eläisimme kuinka vaatimattomissa oloissa tahansa.” (4AO 31.) Kuinka usein ajattelet, miten läheisesti taivas ja maa ovat toisiinsa sidotut? Miten toisin eläisit, jos aina onnistuisit pitämään tämän totuuden mielessäsi ja sydämessäsi?`