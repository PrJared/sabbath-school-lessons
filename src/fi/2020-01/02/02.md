---
title:  Jumalan Ylivalta
date:  05/01/2020
---

Ensisilmäyksellä näyttää siltä, että Danielin kirja alkaa synkissä tappion merkeissä. Juuda on antautunut Nebukadnessarille, ja temppelin astiat on viety Jerusalemista Sinearin maahan. Sinear on mainittu Raamatussa aiemmin paikkana, johon Babylonin torni rakennettiin (1. Moos. 11:2). ”Sinear” on kuin pahaenteinen merkki, joka viittaa hankkeeseen, joka perustui avoimeen uhmakkuuteen Jumalaa vastaan. Vaikka Babylonin tornin rakentajat epäonnistuivat yrityksessään yltää taivaisiin, vaikutti kuitenkin siltä, että Sinearin maassa hallitseva Nebukadnessar ja hänen jumalansa olivat onnistuneet kukistamaan Israelin liiton Jumalan.

Silti Danielin kirjan avausjakeet tekevät selväksi, että Jerusalemin tappio ei ollut Babylonian kuninkaan ylivaltaisen voiman ansiota, vaan tapahtui siksi, että ”Herra antoi hänen [Nebukadnessarin] käsiinsä Jojakimin, Juudan kuninkaan” (Dan. 1:2). Jo paljon aiemmin Jumala oli ilmoittanut, että jos hänen kansansa unohtaisi hänet ja rikkoisi liiton, hän lähettäisi heidät vankeina vieraaseen maahan. Niinpä Daniel tietää, että Babylonian sotilasvallan takana ja sen yli vaikuttaa maailmanhistorian marssia ohjaava taivaan Jumala. Tämä selkeä näky Jumalan ylivallasta kannattelee näitä nuoria miehiä ja antaa heille voimaa ja rohkeutta kohdata Babylonian valtakunnan kiusaukset ja paineet.

`Lue 2. Kun. 21:10–16; 2. Kun. 24:18–20 ja Jer. 3:13. Miksi Jumala antoi Juudan ja Jerusalemin babylonialaisten käsiin?`

Kun kohtaamme 2000-luvun haasteita, meidän on mielessämme tavoitettava se näky Jumalasta, joka Danielin kirjasta niin elävästi heijastuu. Kirjan mukaan Jumala, jota palvelemme, paitsi ohjaa ylivallallaan historian kulkua myös armollisesti puuttuu lastensa elämään antaakseen heille ratkaisevaa apua hädän hetkillä. Ja kuten tulemme myöhemmin näkemään, saman, minkä Jumala teki heprealaisille pakkosiirtolaisille, hän tekee myös lopun ajan kansalleen riippumatta siitä, miten heitä ja heidän uskoaan vastaan hyökätään.

`Millaisia haasteita olet kohdannut uskonelämässäsi joko ulkoa päin, seurakunnan sisältä tai omien luonteenpuutteittesi takia? Miten voit oppia luottamaan Jumalan voimaan, joka auttaa sinua voittamaan eteesi tulevat ongelmat?`