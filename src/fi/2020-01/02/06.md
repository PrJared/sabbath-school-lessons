---
title:  Päättötutkinto
date:  09/01/2020
---

`Lue Dan. 1:17–21. Mikä on näiden neljän miehen menestyksen avain? (Ks. myös Job 38:36; Sananl. 2:6; Jaak. 1:5.)`

Kolmen ”babylonialaisyliopistossa” vietetyn vuoden jälkeen nuo neljä heprealaista tuodaan kuninkaan eteen päättökokeeseen. Sen lisäksi, että he ovat terveempiä kuin toiset opiskelijat, he päihittävät heidät myös tiedossa ja viisaudessa. Nämä neljä palkataan välittömästi palvelemaan kuningasta. Heidän oppimansa ”tieto ja viisaus” sisälsi varmasti myös pakanallista ajattelua. Silti he ovat opetelleet asiat, ja lisäksi vielä ilmeisen hyvin, vaikka eivät välttämättä edes usko kaikkea.

Nebukadnessar saattaa ajatella, että neljän miehen saavutukset ovat palatsissa tarjotun ruoan ja hienon koulutusohjelman ansiota. Daniel ja hänen ystävänsä kuitenkin tietävät, ettei heidän ylivertaisilla suorituksillaan ole mitään tekemistä Babylonian järjestelmän kanssa. Kaikki tulee Jumalalta. Miten vahva esimerkki siitä, mitä Jumala voi tehdä niiden hyväksi, jotka luottavat häneen. Meidän ei tulisi pelätä me­dian, hallitusten tai muiden instituutioiden valtaa. Pannessamme luottamuksemme Jumalaan, voimme olla varmoja, että hän kannattelee meitä vaikeina hetkinä ja auttaa pysymään uskossamme kestävinä kaikista vaikeuksista huolimatta. Menestyksen avain piilee oikeiden valintojen tekemisessä, kun uskoamme haastetaan.

Danielin kirjan 1. luvusta opimme tärkeitä asioita Jumalasta: 1) Jumala hallitsee historian kulkua. 2) Jumala antaa viisautta löytää oikean tien kulttuurimme ja yhteiskuntamme vihamielisyyden keskellä. 3) Jumala kunnioittaa niitä, jotka luottavat häneen ja antavat sen näkyä elämäntavoissaan.

Luku päättyy toteamukseen: ”Daniel eli hovissa kuningas Kyyroksen ensimmäiseen hallitusvuoteen asti.” (Dan. 1:21.) Kyyroksen mainitseminen tuo toivon välähdyksen pakkosiirtolaisuuskokemuksen keskelle. Herra valitsi Kyyroksen vapauttamaan Jumalan kansan niin, että he saivat palata takaisin Jerusalemiin. Vaikka luku alkaa tappion ja pakkosiirron tunnelmissa, se päättyy toivon välähdykseen kotiinpaluusta. Juuri tällainen meidän Jumalamme on: jopa elämämme vaikeimpina hetkinä hän avaa toivon ikkunan, jotta voimme nähdä kirkkauden ja ilon, joka meitä odottaa kaiken kärsimyksen ja kivun jälkeen.