---
title:  Lisäaineistoa
date:  10/01/2020
---

”Daniel ja hänen toverinsa Babylonissa olivat nuoruudessaan näennäisesti onnellisemmassa asemassa kuin Joosef, joka joutui viettämään varhaiset vuotensa Egyptissä. Kuitenkin kokeet, joissa heidän luonteensa punnittiin, olivat tuskin helpompia kuin Joosefin. Suhteellisen yksinkertaisesta juutalaiskodistaan nämä kuninkaallista sukua olevat nuorukaiset siirrettiin silloisen maailman komeimpaan kaupunkiin, sen huomattavimman hallitsijan hoviin. Heidät oli erityisesti valittu kasvatettaviksi kuninkaan palvelukseen. Voimakkaat kiusaukset ympäröivät heitä tuossa turmeltuneessa ja ylellisessä hovissa. Se että he, Herran palvelijat, olivat Babylonin vankeina, samoin kuin se, että Jumalan huoneen astiat oli viety Babylonin jumalien temppeliin ja että itse Is­raelin kuningas oli vankina Baabelissa, olivat todisteita, joihin voittajat kerskaten vetosivat esittäessään oman uskontonsa ja tapojensa paremmuutta heprealaisten uskontoon ja tapoihin verrattuina. Tällaisissa olosuhteissa, niiden nöyryytysten kautta, joihin Israelin luopuminen hänen käskyistään oli johtanut, Jumala antoi Babylonille todistuksen yliherruudestaan, vaatimustensa pyhyydestä ja kuuliaisuuden varmasta seu­rauksesta. Tämän todistuksen hän antoi sillä ai­noalla tavalla, jolla se voitiin antaa – niiden kautta, jotka yhä pysyivät uskollisina.” (EK 53, 54.)

**Keskustelunaiheita**

`Keskustelkaa niistä erilaisista kulttuurillisista ja sosiaalisista haasteista, joita te kristittyinä kohtaatte omassa yhteiskunnassanne. Mitä nuo haasteet ovat ja miten voimme seurakuntana oppia vastaamaan niihin?`

`Ajatelkaa, miten helppoa Danielin ja hänen ystäviensä olisi ollut tehdä myönnytyksiä uskonsa suhteen. Olivathan babylonialaiset valloittajia, jotka olivat voittaneet juutalaisen kansan. Mitä muuta enää tarvittiin todistamaan, että Babylo­nian ”jumalat” olivat suurempia kuin Israelin Jumala? Danielin ja hänen ystäviensä olisi ollut helpointa vain hyväksyä asia. Mitkä mahtoivat olla niitä tärkeitä Raamatun totuuksia, jotka auttoivat noita nuoria kestämään tuona aikana? (Ks. Jer. 5:19; Jer. 7:22–34.)?`

`Miksi uskollisuus on niin tärkeää, ei vain meille, vaan myös niille, joille uskollisuutemme kertoo palvelemamme Jumalan luonteesta?`