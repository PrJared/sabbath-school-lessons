---
title:  Virheettömiä Ja Viisaita
date:  08/01/2020
---

Daniel ja hänen ystävänsä valitaan kuninkaan palvelukseen, koska heidän ominaisuutensa vastaavat Nebukadnessarin odotuksia. Kuninkaan vaatimus on, että palatsin virkamiesten tulee olla kauniita eikä heissä saa olla mitään vammaa (Dan. 1:4). On kiinnostavaa, että myös eläinuhrien ja pyhäkössä palvelevien tuli olla virheettömiä (3. Moos. 22:17–25; 3. Moos. 21:16–24). Se, että Babylonian kuningas vaatii näitä samoja ominaisuuksia palatsissaan palvelevilta, vaikuttaa siltä kuin hän vertaisi itseään Israelin Jumalaan. Toisaalta ominaisuudet saattavat viitata myös siihen, että Daniel ja hänen maanmiehensä olivat eläviä uhreja Jumalalle joutuessaan kohtaamaan Babylonian valtakunnan haasteet.

`Lue Gal. 2:19, 20; Matt. 16:24–26 ja 2. Kor. 4:17. Mitä jakeet kertovat siitä, kuinka voimme pysyä uskollisina minkä tahansa kiusauksen kohdatessa meitä?`

Jumala kunnioittaa heidän uskollisuuttaan, ja niinpä heidän kymmenpäiväisen koeaikansa jälkeen he näyttävät terveemmiltä ja paremmin ravituilta kuin muut oppilaat, jotka ovat syöneet kuninkaan pöydästä. Jumala antaa neljälle palvelijalleen ”taitoa ja kykyä kaiken opin ja viisauden ymmärtämiseen” ja lisäksi vielä Danielille kyvyn ”selittää kaikki näyt ja unet” (Dan. 1:17). Tämä kyky tulee olemaan ratkaisevassa roolissa Danielin profeetallisessa tehtävässä.

Kuten Jumala kunnioitti palvelijoidensa uskoa Babylonian hovissa, samoin hän antaa meille viisautta kohdatessamme maailman haasteita. Danielin ja hänen ystäviensä kokemuksesta opimme, että on mahdollista säilyä tahrattomana yhteiskuntamme turmelevista vaikutteista huolimatta. Opimme myös sen, ettei meidän tarvitse eristää itseämme yhteiskunnasta ja sen kulttuurielämästä voidaksemme palvella Jumalaa. Daniel ja hänen ystävänsä eivät ainoastaan elä keskellä kulttuuria, joka on rakennettu valheiden, virheellisen ajattelun ja myyttien varaan, vaan myös heidän koulutuksensa perustuu niihin. Ja silti he pysyvät uskollisina.

`Asuinpaikastamme riippumatta meillä riittää haastetta pysyä uskollisina sille, mihin uskomme niiden kulttuurillisten ja sosiaalisten vaikutteiden keskellä, jotka ovat uskomme vastaisia. Mieti oman kulttuurisi huonoja vaikutteita ja kysy itseltäsi, kuinka hyvin onnistut torjumaan niitä?`