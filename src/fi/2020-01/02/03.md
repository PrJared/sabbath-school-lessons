---
title:  Usko Paineiden Alla
date:  06/01/2020
---

`Lue Dan. 1. Millaisia mukautumispaineita näille nuorille asetetaan?`

Saapuessaan Babyloniaan näiden neljän miehen usko ja vakaumus joutuvat mitä vakavimmalle koetukselle: heidät valitaan erityiskoulutukseen, jonka jälkeen he voivat palvella kuningasta. Muinaiset kuninkaat valitsivat usein ottamiensa vankien joukosta parhaita yksilöitä palvelemaan kuninkaan palatsissa. Näin vangit kohdistaisivat uskollisuutensa uuteen kuninkaaseen ja hänen valtakuntansa jumaliin. Prosessin tarkoitus oli käännyttää vangit ja muovata heidän koko maailmankuvansa uusiksi. Osana prosessia heprealaisvankien nimet muutetaan. Uusi nimi viestittää omistajanvaihdoksesta ja kohtalon muuttumisesta. Uudelleennimeämisen tarkoituksena on osoittaa Babylonian valta ja pakottaa vangit sulautumaan uuden vallan arvoihin ja kulttuuriin. Nuorten alkuperäiset, Israelin Jumalaan viittaavat nimet korvataan vieraita jumalia kunnioittavilla nimillä. Lisäksi kuningas määrää, että heidän tulee syödä hänen pöydästään. Kuninkaan pöydästä syömisellä oli muinoin syvällinen merkitys. Se tarkoitti jakamatonta uskollisuutta kuningasta kohtaan sekä kuninkaasta riippuvuuden tunnustamista. Kuninkaan ruoka uhrattiin usein valtakunnan jumalalle tai jumalille. Sen syömisellä oli myös uskonnollista merkitystä. Se tarkoitti kuninkaan harjoitta­mien palvontamenojen hyväksymistä ja niihin osallistumista.

Daniel ja hänen ystävänsä ovat siis haastavassa tilanteessa. Jumalalle uskollisena pysyminen ja selviytyminen suuren maailmanvallan paineiden alla vaatii suoranaista ihmettä. Asioita mutkistaa vielä se, että Babylonin kaupunki itsessään oli mahtava ilmaus ihmisen suurista saavutuksista. Temppeleiden arkkitehtuurinen kauneus, riippuvat puutarhat ja kaupungin halki kiemurteleva Eufratjoki loivat kuvaa ylivertaisesta voimasta ja loistosta. Danielille ja hänen ystävilleen tarjotaan siis arvon ylennystä ja mahdollisuutta nauttia järjestelmän hyödyistä ja vauraudesta. Heidän ei tarvitse olla enää heprealaisvankeja, vaan heistä voi tulla kuninkaan virkamiehiä. Joustavatko he periaatteistaan saadakseen kulkea helppoa tietä kunniaan?

`Miten pojat olisivat voineet järkeillä päätöstään luopua vakaumuksistaan? Millä tavoin saatat kohdata samankaltaisia haasteita?`