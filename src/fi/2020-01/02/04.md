---
title:  Vakaa Päätös
date:  07/01/2020
---

`Lue Dan. 1:7–20. Tässä on nähtävissä kaksi merkittävää tekijää: Danielin vapaa tahto ja Jumalan asioihin puuttuminen. Mitä muita tärkeitä periaatteita katkelmasta löytyy?`

Näyttää siltä, että nämä neljä heprealaisvankia eivät vastusta uusia babylonialaisnimiään. Todennäköisesti he eivät mahda asialle mitään, lukuun ottamatta omien heprealaisnimiensä käyttöä keskenään. Kuninkaan pöydän ruoan ja viinin suhteen heillä on kuitenkin valta päättää joko nauttia niitä tai ei. Tässä tärkeänä tekijänä on siis näiden neljän miehen oma vapaa valinta.

Jos virkamies pystyy muuttamaan heidän nimensä, hän voi kyllä muuttaa myös heidän ruokalistaansa. On kaksi todennäköistä syytä sille, miksi nämä neljä eivät halua syödä kuninkaan pöydästä. Ensinnäkin kuninkaan pöydän antimissa saattaa olla epäpuhdasta lihaa (3. Moos. 11). Toiseksi ruoka uhrataan ensin jollekin jumalankuvalle ja lähetetään sitten kuninkaan nautittavaksi. Turvautumatta verukkeisiin tai petokseen Daniel tuo selvästi esiin, että hänen pyyntönsä perustuu uskonnollisiin motiiveihin eli siihen, että palatsin ruoka saastuttaisi hänet ja hänen ystävänsä (Dan. 1:8). Tällainen on hyvin rohkeaa.

Tarkastellessamme Danielin ja babylonialaisvirkamiehen keskustelua, esiin nousee muutama huomionarvoinen seikka. Ensinnäkin Daniel tuntuu ymmärtävän oikein hyvin virkamiehen vaikean aseman, joten hän ehdottaa koeaikaa. Kymmenen päivää muunlaista ruokaa olisi riittävä aika osoittamaan ruokavalion hyödyt ja poistamaan virkamiehen pelot. Toiseksi Danielin varmuus siitä, että myönteinen tulos näkyisi jo noin lyhyen ajan jälkeen kumpusi täydestä luottamuksesta Jumalaan. Kolmanneksi kasviksista ja vedestä koostuva ruokavalio oli juuri sitä ruokaa, jonka Jumala antoi ihmisille luomisessa (ks. 1. Moos. 1:29). Tämä saattoi olla syy sille, miksi Daniel valitsi tämän ruokavalion. Mikä voisi olla parempi vaihtoehto kuin se, jonka Jumala meille alun perin antoi?

`Mikä Danielin vapaassa valinnassa on niin tärkeää, että se avaa Jumalalle tien toimia (Dan. 1:9)? Mitä tämä opettaa meille omien valintojemme tärkeydestä? Miten meidän luottamuksemme Jumalaan tulisi vaikuttaa valintoihimme?`