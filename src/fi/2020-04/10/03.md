---
title:  Pyhässä Kaunistuksessa
date:  30/11/2020
---

`s. 96:9, RK 2012 sanotaan: ”Kumartukaa palvomaan Herraa pyhässä kaunistuksessa, vaviskaa hänen kasvojensa edessä, kaikki maa.” Miten ymmärrämme ajatuksen ”pyhä kaunistus”? Mitä sen tulisi merkitä meille ja vaikuttaa siihen, mitä opetamme taiteesta ja siihen usein liitetystä kauneudesta?`

Vaikka meillä on sanonta ”kauneus on katsojan silmässä”, emme saa unohtaa, kuka silmän alun perin loi (ks. Sananl. 20:12). Vaikka meidän on oltava tarkkoja, ettemme ala palvoa luontoa itseään (ks. eilisen tutkisteluosuus), luomakunnan kauneus voi kuitenkin opettaa meille paljon Jumalasta ja hänen rakkaudestaan kauneutta kohtaan. Jos langennut maailmamme yhä näyttää niin kauniilta, kuka voikaan kuvitella, millainen se on ollut ennen lankeemusta? Tämä opettaa meille sen, että Jumala todella on kauneuden Luoja.

Taide- ja tiedeaineet voivat, ja niiden tulisi, vetää meitä lähemmäs kohti Jumalan luonnetta ja sydäntä. Koska olemme itse osa Jumalan taideteosta ja hänen tieteellistä tuotantoaan, voimme myös oppia enemmän tutkimalla omaa identiteettiämme Kristuksessa.

”Jumala toivoo, että hänen lapsensa arvostaisivat hänen luomistyötään ja iloitsisivat siitä yksinkertaisesta, hiljaisesta kauneudesta, jolla hän on koristanut maanpäällisen kotimme. Jumala rakastaa kauneutta. Enemmän kuin mitään ulkonaista viehätystä, hän kuitenkin rakastaa luonteen kauneutta. Hän toivoo meidän vaalivan puhtautta ja yksinkertaisuutta, kuk­kien yksinkertaista viehätystä.” (TKL 83.)

`Lue 1. Moos. 3:6. Mitä jae opettaa siitä, että kauneus ei välttämättä aina ole hyvää ja pyhää? Ks. myös Sananl. 6:25; 31:30.`

Meillä on vihollinen, joka vääristää ja riistää kaikkea, minkä Jumala on tehnyt. Ei siis ihme, että myös kauneutta ja kauneuden käsitteitä käytetään meitä vastaan. Siksi kristillisen kasvatuksen, jonka ohjenuorana on Raamattu, tulisi taideaineissa auttaa oppilaita tajuamaan, että kaikki kaunis ei kuitenkaan välttämättä ole hyvää ja pyhää.