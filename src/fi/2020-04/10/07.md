---
title:  Lisäaineistoa
date:  04/12/2020
---

On kaksi syytä sille, miksi tiede, jossa oivalletaan niin monta asiaa oikein, on mennyt harhaan kaiken alkuperää koskevissa teorioissaan: ensinnäkin tieteen, joka tutkii luonnollista maailmaa, täytyy etsiä vastauksia vain luonnollisesta maailmasta; toiseksi tiede olettaa, että luonnonlakien on pysyttävä muuttumattomina. Molemmat olettamukset ovat vääriä, kun kyse on elämän alkuperästä.

Tarkastellaan ensimmäistä olettamusta, jossa luonnolliset tapahtumat vaativat selityksekseen luonnollisia syitä. Tällainen sopii hirmumyrskyjen jäljitykseen, mutta on arvoton tapa jäljittää kaiken alkuperää, josta sanotaan: ”Alussa Jumala loi taivaan ja maan.” (1. Moos. 1:1.) Mitä tiede, joka kieltää elämän alkuperän yliluonnollisuuden, voi opettaa elämän alkuperästä, joka on täysin yliluonnollinen?

Entäpä luonnonlakien muuttumattomuus? Vaikuttaa järkevältä, paitsi että Room. 5:12 paljastaa: ”Yhden ainoan ihmisen teko toi maailmaan synnin ja synnin mukana kuoleman. Näin on kuolema saavuttanut kaikki – –.” Luonnolliseen ympäristöön on tullut siis muutos. Tilanne ennen syntiä oli laadullisesti hyvin erilainen kuin mikään, mitä tiede nyt kohtaa. Maailma, jossa ei ollut kuolemaa, oli radikaalisti erilainen kuin maailma, jota tänä päivänä tutkimme. Jos oletamme, että tilanne on ollut samankaltainen ennen ja jälkeen synnin, päädymme virhearviointeihin.

Tiede on mennyt harhaan, koska se kieltää kaksi keskeistä asiaa luomisesta: yliluonnollisen voiman kaiken takana sekä fyysisen muutoksen alkuperäisen ja tämän hetken maailman välillä.

**Keskustelunaiheita**

`Mitä kauneus on? Miten kristitty saattaa määritellä ja ymmärtää kauneuden eri tavalla kuin ei-kristitty?`

`Kristus olisi voinut tulla maailmaan tiedenerona tai kuuluisuutta niittävänä muusikkona. Sen sijaan hän tuli ja kouluttautui vaatimattomaksi käsityöläiseksi. Hän oli läsnä luomisessa, mutta täytti velvollisuutensa kuuliaisesti. Mitä rohkaisua tämä tarjoaa meille olipa koulutuksemme tai ammattiasemamme mikä tahansa?`

`Kaikkien kristittyjen kutsumuksena ei ole opettaa kouluissa, mutta kaikki voivat opettaa toisia sanoillaan ja teoillaan, joko tietoisesti tai tiedostamattaan. Mitä tapoja kristittyjen tulisi Kristuksen oppilaina ja maailman opettajina vaalia?`