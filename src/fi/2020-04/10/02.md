---
title:  Herra Yksin
date:  29/11/2020
---

Jumalasta löytyy todisteita kaikkialta luomakunnasta. Kun pohdimme, mitä Jumalan sydämessä liikkui hänen luodessaan maailman, pääsemme kenties lähemmäksi ratkaisua siihen, kuinka parhaiten opettaa taiteita ja tieteitä.

Ajatellaanpa vaikka ihmisen kehitystä raskausaikana. Biologian mukaan uusi, älykäs ihmiselämä alkaa yhdestä hedelmöittyneestä munasolusta, joka kasvaa täysiaikaisessa raskaudessa yhdeksän kuukauden ajan. Rakastavan Jumalan kädenjälki näkyy kasvukauden kaikissa vaiheissa. Jumalan rakkaus näkyy paikassa, jossa sikiö kasvaa: aivan äidin sydämen tasaisen sykkeen alla. Kun sikiö kasvaa, äidin vatsakin laajenee, aivan äidin eteen. Odottava äiti on joka hetki tietoinen lapsestaan, kuten taivaallinen Isä on aina tietoinen lapsistaan.

`Lue Room. 1:18–21; Ps. 19:2–7 ja Neh. 9:6. Mitä jakeet kertovat Jumalan työstä Luojanamme?`

Vielä 6 000 vuotta syntiinlankeemuksen ja tuhansia vuosia vedenpaisumuksen jälkeenkin meillä on häkellyttävän suurta näyttöä paitsi siitä, että Jumala on Luojamme, myös siitä, että tämä Luojamme on voimallinen, rakastava ja hyvä Jumala. Näyttö on niin vahvaa, että Paavali sanoo, etteivät ne, jotka sen hylkäävät, voi tuomiopäivänä puolustautua, sillä Jumalasta voidaan oppia riittävästi jo pelkästään hänen luomakuntansa perusteella (Room. 1:18–21). Kukaan ei voi vedota tietämättömyyteen.

Nyt kun monet ovat alkaneet palvoa luotua ennemmin kuin Luojaa, miten tärkeää onkaan, että kristillisessä kasvatuksessa niin taiteissa kuin tieteissäkin lähdetään siitä oletuksesta, että Jumala on Luoja ja kaiken ylläpitäjä. Ideologiat ja oletukset, joissa kielletään Jumala tai ei sisällytetä häntä yhtälöön, johtavat lopulta virhearviointeihin. Maallisessa koulukasvatuksessa lähdetään jo lähestulkoon täysin liikkeelle oletuksesta, että Jumalaa ei ole. Kristillinen koulukasvatus ei saa langeta tähän ansaan eikä sellaisiin periaatteisiin, joiden lähtökohtana on Jumalan kieltäminen. Kumpikin tie johtaa lopulta vääriin päätelmiin.

`Mieti maailmamme monia ihmeitä ja sen kauneutta vielä synnin jälkeenkin. Mitä toivoa ja lohtua se meille tuo koettelemusten ja kärsimysten aikoina?`