---
title:  Herra Vastasi Jobille
date:  03/12/2020
---

`Lue Job 38. Mitä luku opettaa Jumalasta Luojana ja elämän ylläpitäjänä? Miten tämän totuuden tulisi vaikuttaa siihen, kuinka hahmotamme tieteitä ja taiteita?`

”Monet opettavat, että aineessa on elinvoimaa – että siihen tulee ulkopäin tiettyjä ominaisuuksia, minkä jälkeen se saa toimia oman synnynnäisen energiansa voimalla, ja että luonnon toimintoja ohjaavat pysyvät lait, joihin Jumala itsekään ei voi kajota. Tämä on väärää tiedettä, joka ei ole Jumalan sanan mukaista. Luonto on Luojansa palvelija. – – Luonto todistaa läsnäolevasta älyllisestä voimasta, joka vaikuttaa sen laeissa ja niiden kautta. Isä ja Poika toimivat jatkuvasti luonnossa. Kristus sanookin: ’Minun Isäni tekee yhäti työtä, ja minä myös teen työtä’ (Joh. 5:17).” (1AO 97.)

Valitettavasti suuri osa tieteestä pohjautuu ateistisiin, materialistisiin oletuksiin. Tieteenharjoittaja voi katsella jotakin äärettömän kaunista tai äärettömän monimutkaista tai jopa jotakin, joka on yhtä aikaa sekä äärettömän kaunista että monimutkaista, ja silti väittää, että se syntyi sattumalta ilman taustalta löytyvää järjellistä suunnittelua tai tarkoitusta.

Näin tiede itse asiassa väittää kaiken aikaa. Elämän maan päällä kaikessa kauneudessaan ja monimutkaisuudessaan – perhosista ihmisiin – selitetään olevan vain sen tulosta, että miljardeja vuosia sitten kemikaalit sattumalta muodostivat yksinkertaista elämää, josta satunnaisen mutaation ja luonnollisen valinnan kautta kehittyi kaikki, mikä nykyään elää, liikkuu ja hengittää.

Tiede nykyisessä muodossaan väittää, että jo pelkkä ajatus yliluonnollisesta Luojasta on ”epätieteellinen”, koska sitä ei voida tieteellisesti testata ja se on siksi käsitys, jota ei pystytä tieteellisesti käsittelemään. Tiede itsessään ei opeta tällaista (itse asiassa tiede näyttäisi viittaavan täysin päinvastaiseen: kaikki maailman kauneus ja monimutkaisuus osoittaa nimenomaan Luojaan), vaan tämä on filosofinen asenne, jonka tieteentekijät itse ottavat oppiainettaan kohtaan.

Ongelma on kuitenkin se, että Raamattu opettaa Jumalan paitsi luoneen kaiken myös ylläpitävän kaikkea. Tämä tarkoittaa, että aidossa kristillisessä tiedekasvatuksessa on lähdettävä liikkeelle radikaalisti erilaisista oletuksista kuin tieteessä yleensä. Tästä seuraa väistämättä yhteenottoja, varsinkin koskien kaiken alkuperää.