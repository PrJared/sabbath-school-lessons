---
title:  Erinomaisuus Työssä
date:  08/12/2020
---

`Silmäile 2. Moos. 25:10–30:38. Kuinka yksityiskohtainen Jumala oli pyytäessään Moosesta pystyttämään pyhäkköteltan? Mitä tämä kertoo Jumalan luonteesta?`

Kun Jumala käski Moosesta rakentamaan teltan, tämä olisi voinut sanoa: ”Hoituu, Herra! Olenhan pystyttänyt telttoja siitä asti, kun yli 40 vuotta sitten pakenin Egyptistä. Pikku hetki vaan!” Teltan pystyttäminen tuossa midianilaisessa puolipaimentolaiskulttuurissa oli pikku juttu. Mooses olisi voinut tehdä sen silmät sidottuina samalla kun mietti tärkeämpiä asioita. Mooses ei ehkä osannut odottaa näin yksityiskohtaisia piirustuksia arkkitehtonisesti niinkin yksinkertaiseen rakennelmaan kuin teltta. Mukana tuli pitkä lista siitä, kuinka teltta, sen kalusteet ja vielä pappien vaatteetkin tuli toteuttaa. Suunnitelma sisälsi lähes 150 yksityiskohtaista ohjetta. Yksinkertaisen pöydän valmistamiseksi tuli noudattaa 7-vaiheista rakennusohjetta (2. Moos. 25:23–30).

Jumalan osoittama kiinnostus yksityiskohtiin telttansa rakennuttamisessa (ja myöhemmin uhrijärjestelmän antamisessa) osoittaa sitä erinomaisuuden henkeä, joka Jumalalla on – halua tuottaa vain mestariteoksia. Materiaalit olivat parasta mahdollista laatua, suunnittelu virheetöntä, työn jäljen oli oltava erinomaista. Sanoma oli selvä: ”Vain paras on kyllin hyvää Herralle!”

Vaikka normit vaikuttivat korkeilta, Jumala itse huolehti siitä, että tarjosi voiman ja resurssit saavuttaa ne. Luemme 2. Moos. 31:1–6 ja 35:30–36:1, että Jumala antoi ihmisille tarvittavat kyvyt. Työmiehet täytettiin ”Jumalan hengellä”, joka antoi heille kykyä ja ymmärrystä kaikenlaisissa kädentaidoissa niin, että pyhäkön ja sen kalusteiden valmistaminen eteni ”niin kuin Herra oli käskenyt” (2. Moos. 36:1). Kahdelle pääsuunnittelijalle Herra oli ”antanut myös taidon opettaa muita” (2. Moos. 35:34), että tieto ja taito säilyisivät jatkossakin Israelin yhteisössä. Vaikka nämä kaksi miestä nostetaan kertomuksessa esille Jumalan valitsemina johtajina, muutkin saivat lahjoja osallistua työhön (2. Moos. 36:2).

Langennut, syntinen luontomme ei ole pätevä tekosyy sille, että voisimme suhtautua tehtäviimme mitenkään muuten kuin äärimmäisellä antaumuksella. Jumala odottaa, että teemme aina parhaamme ja annamme lahjamme, kykymme, aikamme ja koulutuksemme suurten asioiden edistämiseksi.