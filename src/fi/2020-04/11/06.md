---
title:  Työ Ja Kristillinen Vastuu
date:  10/12/2020
---

”Tee tarmokkaasti kaikki, mitä kätesi voi tehdä – –.” (Saarn. 9:10, RK 2012.) Miehistä viisain antaa tällaisen neuvon kos­kien vastuutamme elämämme joka alueella.

Jos ihmisiltä kysytään kristillisestä vastuusta, monet rajaavat ajatuksensa kristityn taloudelliseen vastuuseen. Vaikka raha on tärkeä osa vastuuta, vastuun rajoittaminen pelkästään siihen on aivan liian kapeakatseista. Organisaatioteorioissa vastuulla viitataan hallinnon vastuuseen kehittää ja hyödyntää asianmukaisesti kaikkia saatavilla olevia resursseja.

Mitkä ovat seurakunnassa niitä resursseja, joilla Jumala on siunannut meitä? Pietari esittää, että jokaisella on Luojalta saatuja lahjoja, ja näihin lahjoilla siunattuihin kristittyihin hän viittaa pyhänä papistona (1. Piet. 2:5), joka on vastuussa Jumalan edessä kaikista Jumalalta saamistaan lahjoista: rahasta, ajasta, voimasta, talenteista ja muusta.

`Lue Saarn. 9:10, RK 2012 ja 1. Kor. 10:31. Mikä on jakeiden sanoma siitä, miten meidän tulisi itse työskennellä ja miten opettaa muita tekemään työtä?`

Yksi tämän päivän yleisistä sudenkuopista on se, että meillä on taipumus jaotella elämän eri alueet omiin lokeroihinsa. Ihmisillä on työelämä, perhe-elämä, hengellinen elämä ja vieläpä vapaa-aika. Pyrkimys erotella nämä elämänalueet toisistaan niin, että niiden välillä on vain vähän, jos lainkaan yhteyksiä, on joissakin tapauksissa jopa toivottavaa. Ei ole esimerkiksi hyvä tuoda töitään kotiin niin, että se häiritsee perhevelvollisuuksien täyttämistä. Samoin vapaa-ajan toimien ei tulisi vähentää aikaa, jonka vietämme Jumalan kanssa.

Tällaisia rajoituksia ei tulisi kuitenkaan soveltaa siihen, millaisena hengellisen elämämme on näyttäydyttävä kaikessa olemisessamme. Kristityn työ kasvaa yhdessäolosta ja työstä Jumalan kanssa. Työ on yksi tapa harjoitella Jumalan läsnäoloa. Uskonnollisen elämämme lokeroiminen ja Jumalan rajoittaminen yhteen päivään tai tuntiin tai vaikkapa vain yhdelle elämämme alueelle on sama kuin hylkäisimme Jumalan läsnäolon kaikilla muilla elämänalueilla.

`Kaksi kysymystä: Ensinnäkin, kysy itseltäsi, oletko lokeroinut hengellistä elämääsi. Toiseksi, jos olet, miten voit oppia antamaan hengellisyyden hallita kaikkea, mitä teet?`