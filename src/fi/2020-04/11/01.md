---
title:  Kristitty Ja Työ
date:  05/12/2020
---

> <p></p>
> ”Olkaa siis vahvoja ja järkähtämättömiä, rakkaat veljeni, ja tehkää aina innokkaasti Herran työtä. Tietäkää, ettei Herra anna teidän työnne mennä hukkaan.” (1. Kor. 15:58.)

### Avaintekstit
1. Moos. 3:19;  5. Moos. 16:15, RK 2012;  2. Moos. 25:10–30:38;  Gal. 5:22–26;  Saarn. 9:10, RK 2012;  1. Kor. 10:31.

Työ on Jumalan keksintö. Ihannemaailmassa ennen syntiä Jumala antoi Aadamille ja Eevalle tehtäväksi huolehtia puutarhasta (1. Moos. 2:15). Luojansa tavoin, jonka kuvaksi heidät oli luotu, heidän tuli ahertaa luovan työn ja rakkaudellisen palveluksen parissa. Jopa lankeamattomassa maailmassa, jossa ei ollut syntiä, kuolemaa eikä kärsimystä, ihmiskunnan oli tarkoitus työskennellä.

Tässä meidän ”välitilamaailmassamme” (ihannemaailman jälkeisessä mutta luvattua uutta maata edeltävässä) meidät on kutsuttu näkemään työ yhtenä Jumalan siunauksista. Juutalaisten keskuudessa jokaiselle lapselle opetettiin jokin ammatti. Itse asiassa juutalaisilla oli sanonta, että isä, joka ei opettanut lastansa ammattiin, kasvattaisi rikollisen. Jeesus, Jumalan Poika, teki Isänsä tahdon mukaisesti ja käytti useita vuosia elämästään rehelliseen työhön taitavana käsityöläisenä. Kenties hän valmisti Nasaretin asukkaille heidän tarvitsemiaan huonekaluja tai maatalouden työvälineitä (Mark. 6:3). Tämä kaikki oli osa sitä koulutusta, joka valmisti häntä edessä odottavaan työhön. Apostoli Paavali teki Herran työtä aivan yhtä varmasti silloin, kun hän puolentoista vuoden ajan työskenteli arkisin Aquilan ja Priscillan rinnalla teltantekijänä, kuin silloin, kun hän väitteli sapattisin synagogassa (Ap. t. 18:1–4; 2. Tess. 3:8–12). Tällä viikolla tarkastelemme työtä ja sen osaa kristillisessä kasvatuksessa.

_Tämä tutkistelu on sapatiksi 12.12.2020_