---
title:  Työn Monet Kasvot
date:  06/12/2020
---

”Minä oivalsin, ettei ihmisellä ole muuta onnea kuin iloita ja nauttia elämän hyvyydestä. Mutta Jumalan lahja on sekin, että ihminen saa vaivannäkönsä keskellä syödä ja juoda ja nauttia elämän antimista.” (Saarn. 3:12, 13.)

”Työ” – Yhden tavun sana, jolla on kuitenkin monia mahdollisia merkityksiä. Teemme työtä pakon edessä saadaksemme ruokaa pöytään, maksaaksemme laskumme ja säästääksemme pahan päivän varalle. Työn menettäminen on usein pahempaa kuin se, että kärsii huonossa työpaikassa.

Työ voi antaa ihmiselle omanarvontuntoa. Monet määrittelevät itsensä työn kautta ja se antaa heille vastauksen kysymyksiin: ”Mitä teet?” tai jopa ”Mikä olet?” Monet eläkeläiset jatkavat osa-aikatyössä niin pitkään kuin kykenevät, joko rahasta tai vapaaehtoisina. Työ antaa syyn nousta ylös aamulla. Anna teinille työtä niin maailmassa on yksi mahdollinen rikollinen vähemmän.

`Lue 1. Moos. 3:19. Mikä on jakeen asiayhteys? Mitä jae puhuu meille työn toisesta puolesta, ainakin joidenkin kohdalla?`

Ennen lankeemusta annettu työ muuttuu yhtäkkiä toisenlaiseksi lankeemuksen jälkeen. Tässä meillä on viittaus työn toisenlaiseen puoleen. Joillekin työ merkitsee vain päivittäistä raadantaa, joka päättyy vasta kuolemassa. He rehkivät töissä, joita inhoavat, ja toivovat selviävänsä eläkkeelle asti terveinä. Joillakin työ vie huomion kaikelta muulta elämältä. Siitä tulee elämän tarkoitus, jopa oman identiteetin ainoa lähde. Töistään irrotettuina nämä ihmiset tuntevat itsensä masentuneiksi ja hämmentyneiksi, epävarmoiksi siitä, mitä tulisi tehdä tai mihin suuntaan kääntyä. Eläköityessään he saattavat joutua huonoon kuntoon fyysisesti tai psyykkisesti, ja usein he kuolevat ennenaikaisesti.

Kristittyjen tulee oppia, miten tehdä työtä Jumalan toivomalla tavalla. Työ on muutakin kuin taloudellinen välttämättömyys. Ihminen on muutakin kuin pelkkä työntekijä. Oikein ymmärrettynä ihmisen elämäntyö on palvelukanava, ilmaus ihmisen suhteesta Herraan. Yksi opettajan tehtävistä on auttaa oppilaita löytämään työ, jossa heidän taitonsa ja Jumalan heille antamat kiinnostuksen kohteet kohtaavat maailman tarpeet.