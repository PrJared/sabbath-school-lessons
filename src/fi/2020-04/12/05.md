---
title:  Aika Löytää Tasapaino
date:  16/12/2020
---

Jeesus kunnioitti Jumalan lakia ja toteutti sitä (Matt. 5:17, 18). Kuitenkin hän myös haastoi uskonnolliset johtajat näiden lain tulkinnassa. Mikään hänen haastamisessaan ei uhannut vallanpitäjiä enemmän kuin hänen valintansa koskien sapatin viettämistä. Synagogat eivät laiminlyöneet tehtäväänsä luoda sapatista oppimismahdollisuuksien päivää – Tooraa luettiin ja tulkittiin synagogissa joka sapatti. Kirjanoppineet ja fariseukset tunsivat lain kirjaimen. Jeesus meni kuitenkin vielä paljon pidemmälle seuraajilleen antamassaan opetuksessa sapatin päivästä.

`Lue Matt. 12:1–13 ja Luuk. 13:10–17. Mitä Jeesus näiden tapausten kautta opetti aikansa ihmisille ja meille?`

Jeesuksen sapattina tekemät ihmeet herättivät ristiriitaisia ajatuksia, jotka puolestaan johtivat tärkeisiin hengellisiin keskusteluihin synnin luonteesta, sapatin tarkoituksesta, Jeesuksen suhteesta Isään ja Jeesuksen valtuuksista.

Viikon muistojae on hyvä tiivistelmä Jeesuksen asenteesta sapattia kohtaan: ”Ja Jeesus sanoi heille: ’Sapatti on ihmistä varten eikä ihminen sapattia varten. Niinpä Ihmisen Poika on myös sapatin herra.’” (Mark. 2:27, 28.) Jeesus painotti, ettei sapatin tulisi olla taakka. Se luotiin ihmisille ainutlaatuiseksi mahdollisuudeksi oppia tuntemaan Jumalan luonnetta ja arvostamaan hänen luomakuntaansa.

Toimintansa nostattamien kysymysten kautta Jeesus sai opetuslapset, juutalaiset johtajat ja kansanjoukot miettimään syvällisemmin kirjoituksia ja sitä, mitä usko ja Jumala ylipäätään merkitsivät heille. Kaikkien meidän on liian helppo takertua sääntöihin ja säädöksiin, jotka eivät itsessään ole pahoja, mutta joista voi tulla itse tarkoitus sen sijaan, että ne ovat vain välineitä tähdätä todelliseen päämäärään, joka on Jumalan luonteen tunteminen. Se puolestaan johtaa uskolliseen kuuliaisuuteen häntä kohtaan perustuen luottamukseemme Kristuksen vanhurskauden ansioihin meidän puolestamme.

`Miten on sinun sapatin viettämisesi laita? Onko siitä tullut vain kaikenlaisten kieltojen päivä? Vai onko se aikaa, jolloin todella lepäät Herrassa ja opit tuntemaan häntä paremmin? Miten saat enemmän sitä, mitä Jumala on tarkoittanut sinun siitä saavan?`