---
title:  Aika Oppiaprioriteetit
date:  15/12/2020
---

Israelin kansan kokemat ylä- ja alamäet Jumalan kanssa liittyivät läheisesti siihen, kuinka he suhtautuivat sapattiin. Jumala näki kansan haluttomuuden kunnioittaa sapattia merkkinä siitä, että hän ei ollut tärkeä heidän elämässään (Jer. 17:19–27). Uudistettu sitoutuminen sapattiin oli myös osa ennallistamista – merkki siitä, että asiat olivat oikeassa tärkeysjärjestyksessä. Jes. 58 maalaa mielenkiintoista vastakohtaa.

`Lue Jes. 58:1–14. Mitä sellaista Jumala sanoo tässä kansalleen, joka on ajankohtaista meillekin tänä päivänä?`

Israelilaiset ovat olevinaan Jumalan seuraajia – Jumalan palvonnassaan ja paastoamisessaan – mutta heidän tapansa elää jumalanpalveluksen jälkeen osoittaa, että he vain suorittavat oikeanlaisia käytöstapoja; he eivät ole sydämestään sitoutuneita Jumalan lakiin. Jes. 58. luvussa Jesaja kertoo, mitä Jumala kansaltaan odottaa.

Eikä tässä kaikki. Lue Jes. 58:13, 14. Miksi Jumala keskittyy luvun lopussa sapattiin? Profeetta käyttää tässäkin samanlaisia ilmaisuja kuin muualla luvussa: älä ”aja omia etujasi”, älä ”kulje omilla asioillasi”, älä ”puhu joutavia” (RK 2012). Profeetan varoituksen mukaan sapatti ei ole aika suorittaa jumalanpalveluskaavaa, mutta miettiä samalla omia asioita ja elää muutoin Jumalan palvonnasta irrallista elämää. Sapatin kuuluu olla ilon ja kunnian päivä. Muun luvun valossa sapatti on iloitsemista siitä, että saa oppia tuntemaan Jumalan luonnetta ja hänen tarkoitusperiään, ja saa sitten elää hänen luonteensa ja tarkoitustensa mukaisesti suhteessa toisiin ihmisiin. Ei riitä, että osaa sapatin pitämisen ja jumalanpalveluksen muotomenot. Oppimisen tulee vaikuttaa koko elämään. Sapatti on aika oppia ja tehdä prioriteeteista totta elämässään.

`Iloitsetko sapatista? Jos et, mitä voit tehdä muuttaaksesi asennettasi? Oletko oppinut kunnioittamaan sapattia? Keskustelkaa tutkisteluryhmässänne siitä, mitä se voisi tarkoittaa. Olkaa mahdollisimman käytännönläheisiä.`