---
title:  Yhteyden Päivä
date:  17/12/2020
---

Jeesus antoi opetuslapsilleen esimerkin säännöllisestä viikoittaisesta synagogassa käynnistä. Jeesuksen ylösnousemuksen jälkeen opetuslapset ja muut Jeesuksen seuraajat jatkoivat tavan noudattamista. Synagogasta tuli yksi keskeisimmistä paikoista apostolien ottaa esiin ylösnousemukseen liittyviä kysymyksiä, ja sapatti tarjosi yhteisölle mahdollisuuden kokoontua yhteen oppimaan. Olihan Jeesus heprealaisten Messias – Messias, josta oli ennustettu Vanhassa testamentissa, jota luettiin synagogissa joka sapatti. Olisiko uskovilla voinut olla parempaa paikkaa tehdä Jeesusta tunnetuksi kuin synagogat, varsinkin kun he todistivat juutalaisille ja muille Jumalaa pelkääville (Ap. t. 13:16, 26)?

`Katso seuraavia tekstejä. Mitä ne kertovat siitä, miten Jeesuksen seuraajat todistivat julkisilla foorumeilla? Kun luet kohtia, mieti, missä apostolit puhuivat, kenelle he puhuivat, mitä he sanoivat ja miten heidän sanansa vaikuttivat: Ap. t. 13:14–45; 16:13, 14; 17:1–5; 18:4.`

Apostolien todistus oli sekä henkilökohtaista että kirjoituksiin perustuvaa. Paavali käsitteli yksityiskohtaisesti Israelin historiaa alkaen meidän isistämme Egyptin maassa (Ap. t. 13:17, RK 2012) ja jatkaen siitä, miten he asuttivat luvatun maan aina tuomareihin, kuninkaisiin ja Daavidiin asti, josta hän saattoikin tehdä täydellisen siirtymän Kristukseen.

Paavali ja muut osoittivat, miten heidän oma henkilökohtainen kokemuksensa oli sopusoinnussa kirjoitusten kanssa. He esittivät tietoa, he väittelivät ja keskustelivat. Henkilökohtaisten todistusten ja kirjoitusten yhdistelmä, jota välitettiin saarnaamisen, opettamisen ja keskustelujen kautta, oli hyvin tehokas. Kuten raamatuntekstit osoittavat, jotkut uskonnollisista johtajista olivat kateellisia apostolien auktoriteetista ja siitä vallasta, joka heillä tuntui olevan kansaan, sekä juutalaisiin että pakanoihin.

Adventtikirkolla on myös vahva historia yhdistää rohkaiseva henkilökohtainen todistus Raamatun selitykseen sekä saarnatessa että opettaessa. Raamatuntutkistelun, nuorten- ja lastenluokkien yms. yhdistäminen jumalanpalvelukseen antaa vahvan kasvatuksellisen perustan adventistien Jumalan palvonnalle. Tämä on keskeistä oppimiskokemuksen kannalta sapattisin.