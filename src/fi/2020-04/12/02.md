---
title:  Ihmetyksen Aika
date:  13/12/2020
---

Oletko miettinyt, miksi Jumala antoi meille kaksi sopusointuista kertomusta luomisesta? Ne löytyvät 1. Mooseksen kirjan 1. ja 2. luvusta. 1. luvussa kerrotaan luomisviikosta ja siitä, miten maailma saa muotonsa ja täyttyy elämällä. Kertomus huipentuu miehen ja naisen luomiseen kuudentena päivänä. 2. luvussa tarkastellaan samaa tapahtumaa eri perspektiivistä. Siinä keskitytään erityisesti kuudenteen päivään. Huomion keskipisteenä on Aadam. Kaikki asiat kuvataan häntä ja naista varten luotuina: puutarha, joet ja eläimet.

Luominen on liian syvällinen tapahtuma yhdellä kertomuksella kuitattavaksi. Ensin opimme voimallisesta ja taiteellisesta Luojastamme, jolla on silmää täydelliselle kauneudelle. Sitten tapaamme suhteista kiinnostuneen Jumalan, joka haluaa ihmisten rakastavan toisiaan ja huolehtivan toisistaan ja muusta luomakunnasta.

`Lue 1. Moos. 1 ja 2. Pohdi, kuinka ensimmäinen sapatti (1. Moos. 2:1–3) toimii linkkinä 1. ja 2. luomiskertomuksen välillä. Miten päätelmäsi auttavat sinua ymmärtämään, mitä tarkoittaa, että Jumala siunasi sapatin ja pyhitti sen?`

Kuvittele olevasi Aadam tai Eeva viettämässä ensimmäistä sapattia. On ensimmäinen päiväsi elossa, ensimmäinen päiväsi yhdessä puolisosi ja Jumalan kanssa. Mikä päivä täynnä oppimista! Alat oppia Jumalasta, joka on luonut tällaista kauneutta. Hämmästelet nähdessäsi yhtenä hetkenä norsun ja seuraavana sammakon; kaikki on niin ainutlaatuista. Hymyilet katsellessasi kirahvin tai puhvelin temppuja. Olet hämmästyksestä sanaton nähdessäsi niin monenlaisia värejä ja muotoja; olet haltioissasi kuullessasi äänten sinfoniaa; juhlit eri makujen ja tuoksujen runsautta; nautit kun saat tunnustella erilaisia pintoja. Ennen kaikkea alat oppia, millaisia suhteet ovat. Opit vastuusta, huolenpidosta ja rakkaudesta. Koet niitä yhdessä Luojasi kanssa. Alat harjoitella taitojasi yhdessä muun luomakunnan kanssa.

Ensimmäinen sapatti ei voinut olla passiivinen kokemus Aadamille ja Eevalle. Se oli Jumalan heille suoma mahdollisuus keskittyä Luojaan ja luotuun. Se oli ihmetyksen aikaa.

`Luettele oppimismahdollisuuksia, joita Aadamilla ja Eevalla oli. Mitkä mahdollisuuksista ovat nykyäänkin tarjolla? Miten ne voivat rikastuttaa sapattiasi?`