---
title:  Uudelleen Löytämisen Aika
date:  14/12/2020
---

Kun Moosesta pyydetään johtamaan israelilaiset pois Egyptistä, on selvää, että suurin osa kansasta on unohtanut sen osan, joka heillä on Jumalan lapsina. Heidän on löydettävä uudelleen se, kuka oikein on tämä Jumala, joka pyytää heidän palvontaansa ja antaa heille niin monia lupauksia hienosta tulevaisuudesta. Sapatti on käänteentekevä oppimiskokemus tällä uudelleenlöytämisen matkalla. Se on myös selkeä merkki muille kansoille siitä erityissuhteesta, joka Jumalalla on kyseiseen kansaan. Mannakokemukset edustavat Jumalan tapaa opettaa israelilaisia.

`Lue 2. Moos. 16:14–29. Mitä läksyjä israelilaisten tulee oppia?`

Jumalan mannaihme tarjoaa israelilaisille juuri riittävästi ruokaa jokaista päivää varten. Jos hän antaisi heille enemmän, he saattaisivat unohtaa, kuka pitää heistä huolta. Niinpä hän tekee kansalle joka päivä ihmeen, ja kansa saa nähdä Jumalan huolenpidon. Sapattina tilanne on kuitenkin toinen, sillä onhan tuo päivä erityinen. Sapatin yhteydessä tapahtuu kaksi ihmettä: kaksinkertainen määrä ruokaa perjantaina eikä ruoka mene pilalle yön aikana. Näin israelilaisille jää sapattina aikaa hämmästellä heidät vapauttanutta Jumalaa ja löytää uudelleen se, mitä Jumalan kansana oleminen tarkoittaa.

Israelilaiset syövät mannaa 40 vuotta (2. Moos. 16:35). Jumala määrää Mooseksen myös säilyttämään omer-mitallisen mannaa muistuttamassa israelilaisia siitä, miten Jumala ruokki heidät erämaassa (2. Moos. 16:32, 33). Se muistuttaisi tulevaisuudessakin myös sapatin päivän erityisestä kokemuksesta. On muitakin tilanteita, joissa Jumala tekee israelilaisille selväksi, että sapatti on erityinen päivä.

Sapatti oli Jumalan tapa auttaa israelilaisia löytämään uudelleen identiteettinsä ja Jumalansa. Heitä pyydettiin olemaan kuuliaisia ja pitämään sapatti pyhänä, ja tämä liittyi nimenomaan siihen, että heille kehittyisi syvempi ymmärrys Luojansa luonteesta ja että he voisivat luoda häneen kestävän, lupauksiin perustuvan suhteen.

`Keskustelet teinin kanssa, josta sapatti tuntuu tylsältä. Hän viettää sitä vain siksi, että Raamattu ja hänen vanhempansa käskevät. Mitä ehdotuksia sinulla on siihen, että hän voisi löytää sapatin (uudelleen) myönteisenä oppimismahdollisuutena?`