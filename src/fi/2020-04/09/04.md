---
title:  Opetuslapsina Eläminen
date:  24/11/2020
---

Jos seurakunta on vakavissaan sen suhteen, että se voisi olla tukemassa kristillistä kasvatusta, on välttämätöntä, että kaiken lähtökohtana on Jeesus. Jeesus kutsui opetuslapsia. Hän koulutti heidät lähetystyöhön kulkemalla heidän rinnallaan. Jeesus tarjosi heille tilaisuuksia osallistua niiden elämään, joista heidän tuli pitää huolta ja joita heidän tuli rakastaa. Päivittäin Jeesus haastoi opetuslapsensa jakamalla näkynsä siitä, mitä tämä maailma voisi olla, jos ihmiset alkaisivat kohdella toisiaan veljinä ja sisarina.

`Lue Luuk. 4:18–23. Mikä on Kristuksen viesti meille kaikille hänen seuraajinaan?`

Kolmen vuoden ajan opetuslapset katselivat, miten Jeesus, heidän opettajansa, eli todeksi valtakunnan ihanteita, jotka hän oli ilmoittanut jo ensimmäisessä saarnassaan Nasaretin synagogassa. Anteeksianto, armo ja rakkaus kulkivat käsi kädessä yksinäisyyden, sitoutumisen ja vastoinkäymisten kanssa. Yksi opittavista asioista oli se, ettei opetuslapseus ollut asia, johon voisi suhtautua kevyesti. Opetuslapseksi ryhdytään koko elämän ajaksi, ei vain yhdeksi päiväksi.

”Kaikki, jotka vastaanottavat Kristuksen elämän, ovat määrätyt työhön lähimmäistensä pelastamiseksi. Tätä työtä varten seurakunta perustettiin, ja kaikki, jotka tekevät sen jäsenyyteen kuuluvat pyhät lupaukset, ovat siksi velvolliset toimimaan Kristuksen työtovereina.” (5AO 370.)

Jeesuksen opetuslapsina meidän on tänä päivänä varmistuttava siitä, että Jeesus on aina keskiössä ihmissuhteissamme ja Jumalasuhteessamme. On hyvä muistaa, että opetuslapseus oli Jeesuksen ajatus. Vaikka Jeesuksen ajan rabbit vetivät puoleensa seuraajia, Jeesus itse kutsui miehiä ja naisia seuraamaan häntä. Rabbit eivät olisi koskaan voineet kuvitella niin radikaalia kutsua, jossa Jeesuksen seurassa vietettyä aikaa pidettiin tärkeämpänä kuin kaikkia heidän lakejaan.

Jeesuksen opetuslapsina me kunnioitamme kaikkia ihmisiä. Lisäksi tarjoamme paikan, jossa kaikki voivat kasvaa ja kehittyä. Siksi kristilliseen kasvatukseen on kuuluttava tämä lähetysnäky, tämä päämäärä, ei ainoastaan ansaita elantoaan vaan tehdä omalla alallaan se, mihin Jeesus meitä kutsuu: seurata hänen jalanjäljissään palvelemaan avuntarpeessa olevia ja jakamaan heidän kanssaan evankeliumin hyvät uutiset.