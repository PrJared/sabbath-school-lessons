---
title:  Lisäaineistoa
date:  27/11/2020
---

”Kristus teki tyhjäksi – – toivon maallisesta suuruudesta. Vuorisaarnassaan hän koetti hävittää sen vaikutuksen, jonka väärä kasvatus oli saanut aikaan, ja antaa kuulijoilleen oikean käsityksen valtakunnastaan ja omasta luonteestaan. Kuitenkaan hän ei suoraan hyökännyt kansan erehdysten kimppuun. Hän näki maailman hädän synnin tähden, eikä hän kuitenkaan esittänyt ihmisille selvää kuvaa heidän kurjuudestaan. Hän opetti heille jotakin äärettömän paljon parempaa kuin he tiesivät. Kumoamatta heidän käsityksiään Jumalan valtakunnasta hän kertoi heille, millä ehdoilla sinne päästään, ja antoi heidän itsensä tehdä johtopäätöksensä sen luonteesta. Hänen opettamansa totuudet ovat yhtä tärkeitä meille kuin häntä seuranneille kansanjoukoille. Yhtä hyvin täytyy meidänkin oppia tuntemaan Jumalan valtakunnan perusperiaatteet.” (4AO 254.)

**Keskustelunaiheita**

`Kirjailija Robert Louis Stevenson syntyi Edinburghissa, Skotlannissa vuonna 1850. Stevenson muisteli, miten eräänä iltana lastenhoitaja oli laittamassa häntä vuoteeseen, jolloin hän kipaisi ikkunan luo ja näki jotakin kiehtovaa. Ulkona kiersi lampunsytyttäjä kaasulyhtypylväältä toiselle. Lapsellisen ilon vallassa hän kutsui lastenhoitajan luokseen ja huudahti: ”Katso tuota miestä! Hän puhkoo reikiä pimeyteen!” Millaisen tehtävän Jumala on antanut sinulle valon ja rakkauden tuojana yhteisöösi? Jos et ole varma, kutsu joitakin seurakunnan jäseniä istumaan kanssasi ja keskustelkaa siitä, mitä voisitte yhdessä saada aikaan.`

`Miten seurakunta voi hyödyntää nuorten panoksen yhteiseen lähetystyöhön?`

`Pohtikaa vastuutamme opettaa toisille niitä ihania totuuksia, joita meille on annettu. Miten paikallisseurakunta voi ja miten sen tulisi ottaa keskeisempää roolia näiden totuuksien opettamisessa toisille? Miten seurakunta voi olla turvallinen paikka keskustella totuuksista niidenkin kanssa, jotka esittävät vaikeita kysymyksiä? Mitä voimme tehdä luodaksemme ilmapiirin, jossa vakavia kysymyksiä on lupa ottaa esille?`

`Keskustelkaa yhteiskuntanne asenteellisuudesta. Millä tavoin seurakunta voi opettaa ihmisiä nousemaan ennakkoluulojen yläpuolelle ja seuraamaan sen sijaan Raamatun opetuksia?`