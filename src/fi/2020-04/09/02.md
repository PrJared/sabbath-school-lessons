---
title:  Aito Kristillinen Kasvatus
date:  22/11/2020
---

Kerrotaan tarinaa rabbista, joka katsoi luokkahuoneessaan istuvien nuorten opiskelijamiesten unisiin silmiin ja kysyi heiltä: ”Oppilaat, mistä voi tietää, että yö on päättynyt ja päivä on alkanut?”

Useat oppilaat nostivat varovasti kättään. ”Rabbi, tietääkö sen siitä, että pystyy erottamaan viikunapuun oliivipuusta?” eräs heistä kysyi.

”Ei.”

Toinen opiskelija viittasi ja sanoi: ”Rabbi, tietääkö sen siitä, että pystyy erottamaan lampaan vuohesta?”

Kuunneltuaan useita vastausehdotuksia rabbi sanoi: ”Oppilaat, siitä tietää, että yö on päättynyt ja päivä alkanut, kun voi katsoa kasvoihin, joita ei ole koskaan ennen nähnyt, ja tajuaa, että tuo muukalainen on veli tai sisko. Siihen asti, vaikka päivä olisi kuinka kirkas, on vielä yö.”

`Lue Luuk. 10:30–37. Mitä Jeesus yritti kertomuksen kautta sanoa? Minkä tulisi tämän kertomuksen perusteella olla osa aitoa kristillistä kasvatusta?`

Seitsemännen päivän adventisteina meille on uskottu paljon opillista valoa ja totuutta, jota suurin osa kristikunnastakaan ei vielä ymmärrä (kuolleitten tila, sapatti, suuri taistelu, 1844 ja tuomio muutamia mainitaksemme). Ja vaikka kuinka tärkeitä nämä totuudet ovatkin, mitä hyötyä niistä on, jos emme ole ystävällisiä ihmisille, jos osoitamme ennakkoluulojamme heitä kohtaan ja jos sallimme ympäristömme kulttuurillisten ja sosiaalisten asenteiden vaikuttaa meihin niin, että kohtelemme toisia alempiarvoisina?

Aidon kristillisen kasvatuksen tulee, jos ei muuta, niin ainakin nostaa meidät tällaisten inhimillisten heikkouksien ja pahuuksien yläpuolelle näkemään ihmiset sellaisina kuin Kristus heidät näkee – olentoina, joiden puolesta hän on kuollut ja joiden synnit hän on kantanut ristillä; olentoina, joista hän on maksanut äärettömän suuren hinnan. Jos me korotamme ristiä, kuten meidän tulee, silloin näemme jokaisen ihmisolennon arvon ja kohtelemme heitä Jumalan heille antaman arvon mukaisesti. Tällaisen opetuksen tulee kuulua kristilliseen kasvatukseen tai muuten kyseinen kasvatus ei ansaitse nimitystä ”kristillinen”.

`Mitä ennakkoluuloja kulttuurisi ja yhteiskuntasi ylläpitää, joiden yläpuolelle sinun on kristittynä noustava?`