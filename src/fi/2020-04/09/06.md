---
title:  Elämämme Jakaminen
date:  26/11/2020
---

`Lue 1. Tess. 2:6–8. Mitä sellaista Paavali sanoo tässä, jota voisimme ja meidän tulisi heijastaa kouluissamme ja seurakunnissamme?`

Yhteiskunnan yhteisöllisyyden murentuminen kertoo meidän elävän aikaa, jolloin seurakunnan raamatullinen ymmärtäminen ei ole koskaan ennen ollut yhtä merkityksellistä. Kuten Matt. 18:20 muistuttaa: ”Sillä missä kaksi tai kolme on koolla minun nimessäni, siellä minä olen heidän keskellään.” Uuden testamentin näky siitä, mitä seurakunta ja sen yhteys on, muotoutui ensisijaisesti uskovien kodeissa. Niissä seurakunta kokoontui pienryhmissä rukoilemaan, laulamaan, nauttimaan Herran ehtoollista, oppimaan toisiltaan ja jakamaan toistensa kanssa Jeesuksen sanoja.

Ryhmistä tuli myös ensimmäisiä ”seurakuntakouluja”, sillä olivathan ne paikkoja, joissa uusille jäsenille avattiin Raamattua ja sitä uutta elämää, joka Jeesuksessa löytyy. Paavalin kirjoitukset, kuten Room. 12:2: ”Älkää mukautuko tämän maailman menoon, vaan muuttukaa, uudistukaa mieleltänne”, antavat ymmärtää, että seurakunta otti kasvatustehtävänsä mitä vakavimmin.

Varhaiset uskovat havaitsivat pian, että evankeliumia voidaan parhaiten elää todeksi yhteisöllisesti. Yhteisönä meillä on syytä laulaa äänekkäämmin, rukoilla hartaammin ja osoittaa suurempaa myötätuntoa ja huolenpitoa. Kun kuulemme toisten puhuvan Jumalan hyvyydestä, tajuamme, miten hyvä hän on ollut myös meitä kohtaan. Kun kuulemme toistemme taisteluista ja kivuista, tunnemme Jumalan parantavan käden elämässämme ja koemme uudistunutta halua olla välikappaleina tuomassa hänen armoaan ja parannustaan.

Päivän tekstissä Paavali vakuuttaa, että Jumalan evankeliumissa on kaikki: ristin voima, Herran ylösnousemus, lupaus hänen paluustaan. Maailmassa ei kerta kaikkiaan ollut tämän parempaa uutista, ja Paavali omisti elämänsä sille, että hänen ensisijainen tehtävänsä oli kertoa Jeesuksesta mitä suurimmalla rehellisyydellä ja antaumuksella.

Kuitenkin Paavali esittää tässä, että evankeliumin sanoma voidaan parhaiten ymmärtää ja kokea, kun jaamme elämäämme yhdessä. Emme saa unohtaa, että ihmiset katselevat meitä tarkasti nähdäkseen, kuvastaako elämämme sitä armon sanomaa, joka Raamatusta löytyy.