---
title:  Epäjumalanpalvonta Kasvatuksessa
date:  12/11/2020
---

Muinainen Israel oli hyvin uskonnollisten kansojen ympäröimä – kansojen, jotka olivat niin omistautuneet jumaliensa palvontaan ja lepyttelyyn, että uhrasivat omia lapsiaan niille. Tuota voidaan kutsua jo antaumukseksi, eikö vain?

Siksi Jumalan palvonta, tosi Jumalan oikea palvonta, oli tärkeä keino suojella heprealaisia sotkeutumasta epäjumalanpalvelukseen ja niihin vääriin palvontamenoihin, joita heidän ympärillään harjoitettiin. Kuitenkin kaikista varoituksista huolimatta he silti lankesivat epäjumalanpalvelukseen, johon heitä oli nimenomaan kielletty osallistumasta.

Entä me tänä päivänä? Miksi oikean Jumalan palvonta ja kaiken hänen meidän hyväksemme tekemänsä muistelu on niin tärkeää, varsinkin nykyaikaisen epäjumalanpalvonnan mukanaan tuomien vaarojen edessä?

`Lue Mark. 7:1–13. Mitä periaatteita löydämme jakeista 7–9, joita voitaisiin soveltaa kristilliseen kasvatukseen ja niihin vaaroihin, joita piilee maailmasta omaksutuissa väärissä opeissa, jotka voivat vaikuttaa kielteisellä tavalla uskomme harjoittamiseen?`

Monet tämän hetken maailman suurista aatteista perustuvat naturalistiseen maailmankuvaan. Monia koulussa opetettavia oppiaineita lähestytään juuri tästä näkökulmasta, mikä usein tarkoittaa sitä, että opetus on ristiriidassa Raamatun kanssa. Meillä saattaa olla kiusaus palvoa aatteita, jotka on ensin oletettu, ja sitten niistä on tehty teorioita, jotka on sovellettu käytäntöön. Saatamme jumaloida myös niiden filosofien, tiedemiesten ja matemaatikkojen suurta älyä, jotka näitä aatteita markkinoivat. Ongelma on siinä, että usein aatteet eivät käy yksiin Raamatun opetuksen kanssa. Koska niitä tällä hetkellä opetetaan ja niiden uskotaan olevan totta, ihmiset yrittävät kuitenkin sisällyttää ne kristilliseen opetukseen. Näin voidaan toimia ainoastaan tekemällä kompromisseja uskon suhteen, mikä usein tarkoittaa Jumalan sanan vääristelyä ja väärentelyä, jotta se saataisiin sopimaan yksiin tämän hetken aatteiden kanssa.

`Mitkä ovat tämän hetken suosittuja uskomuksia, jotka ovat ristiriidassa Raamatun kanssa? Miten voimme seurakuntana varjella itsemme siltä, ettemme sisällyttäisi niitä kasvatusjärjestelmäämme?`