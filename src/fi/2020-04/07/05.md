---
title:  Pyhyyden Kauneus
date:  11/11/2020
---

`Lue 1. Aik. 16:1–36. Yritä kuvitella tilanne. Ajatteletko, että tunnelma oli vakavan kunnioittava vai riemullisen juhlava? Millä tavoin se saattoi olla molempia? Mitä opimme tästä Jumalan palvonnan kuvauksesta? Mitä se kertoo siitä, mitä meidän tulisi opettaa palvonnasta ja miten kokea se?`

Jumalan palvonnan paikka oli pyhäkköteltta, jossa Jumala oli asunut muinaisen Israelin keskellä ja jossa pelastussuunnitelma oli paljastettu heille. Keskeisintä palvonnassa ja siinä, mitä siitä opetamme, tulisi olla siis Jeesus ja pelastussuunnitelma, joista pyhäkköteltan palvelukset olivat esikuvana. Kaikki muu, mitä Jumala on tehnyt hyväksemme ja mikä ansaitsee ylistyksemme ja palvontamme, on merkityksetöntä ilman ikuisen elämän toivoa, jota meille tarjotaan Jeesuksen uhrin ja hänen ristillä kärsimänsä sijaiskuoleman perusteella.

Huomaa myös tämän raamatunpaikan ”evankelioiva” sävy: koko maailman oli opittava tuntemaan Israelin Jumala.

`Katso 1. Aik. 16:29, RK 2012: ”Antakaa Herralle hänen nimensä kunnia, tuokaa uhrilahjoja ja tulkaa hänen eteensä. Kumartukaa Herran eteen pyhyyden kauneudessa[.]” Pyhyyden kauneus? Mitä se tarkoittaa?`

Ajatellaanpa aluksi vaikka sitä, kuinka rumaa, vahingoittavaa ja alentavaa synti on. Meidän on myös nykyään vaikeaa edes kuvitella, kuinka julmia, kauheita ja alentavia Israelia ympäröivien kansojen palvontatavat olivat. Niihin menoihin kuului jopa lasten uhraamista. On täysin selvää, että nämä palvontamenot heijastelivat sitä, millaisia niiden harjoittajat olivat.

Vastakohtana näille, muinaisen Israelin oli tarkoitus olla pyhä kansa, joka pysyi erossa ympäröivien kansojen pahoista tavoista. Heidän tuli olla pyhiä sydämeltään ja mieleltään; tämä antoi heidän Jumalan palvonnalleen merkitystä ja kauneutta Herran edessä. Kerta toisensa jälkeen Vanhan testamentin profeetat moittivat ihmisiä, jotka palvoivat Herraa, mutta jotka samaan aikaan olivat sotkeutuneet väärinkäytöksiin ja joiden sydän oli kaukana hänestä.