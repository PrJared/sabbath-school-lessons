---
title:  Hengessä Ja Totuudessa
date:  10/11/2020
---

Yksi upeimmista Uuden testamentin kertomuksista siitä, miten Jeesus auttoi särkyneitä ihmisiä, on kertomus Jeesuksesta ja samarialaisesta naisesta kaivolla.

`Lue Joh. 4:7–26. Mitä Jeesus sanoo naiselle Jumalan palvonnasta? Miten he ylipäätään päätyivät  keskustelemaan aiheesta?`

Vaikka nainen yritti muuttaa puheenaihetta siirtämällä keskustelun Jumalan palvontaan, Jeesus otti hänen taktiikastaan hyödyn irti ja paljasti meille joitakin syvällisiä totuuksia Jumalan palvonnasta ja siitä, mitä siihen kuuluu. Kenties tämän hetkistä tarkoitustamme varten kaikkein tärkeintä on se, mitä Jeesus sanoi Joh. 4:24: ”Jumala on henki, ja siksi niiden, jotka häntä rukoilevat, tulee rukoilla hengessä ja totuudessa.”

Herran todellinen palvonta tapahtuu ”hengessä”, toisin sanoen sen tulee kummuta rakkaudesta Jumalaa kohtaan ja hänen henkilökohtaisesta tuntemisestaan. ”Jumalalta tuleva uskonto on ainoa uskonto, joka johtaa Jumalan luo. Voidaksemme palvella häntä oikein meidän täytyy syntyä Pyhästä Hengestä. Tämä puhdistaa sydämen ja uudistaa mielen sekä antaa meille kyvyn tuntea ja rakastaa Jumalaa. Se tekee meidät halukkaiksi noudattamaan kaikkia hänen vaatimuksiaan. Tätä on todellinen Jumalan palvominen. Se on Pyhän Hengen toiminnan hedelmä.” (4AO 153 korjauksin.)

Palvonnan tulee kuitenkin samaan aikaan tapahtua ”totuudessa”. Meillä tulee olla oikeaa tietoa Jumalasta ja siitä, kuka hän on ja mitä hän meiltä vaatii. Toisin sanoen palvontaan kytkeytyy myös oppi. (Kuinka merkityksellistä on tietää esimerkiksi se, että palvomme Jumalaa, joka ei polta ihmisiä helvetissä ikuisesti.)

Näemme tässä siis Jumalan palvonnan kaksi elementtiä: kokemuksen, joka kumpuaa Jumalan tuntemisesta ja hänelle osoitetusta kuuliaisuudesta, sekä ne objektiiviset totuudet, joita meille on ilmoitettu hänestä. Henki ilman totuutta voi johtaa pinnalliseen sentimentaalisuuteen, joka rakentuu lähinnä ailahtelevien tunteiden varaan. Toisaalta taas totuus ilman henkeä voi johtaa elottomaan muodollisuuteen. Siksi tarvitsemme molempia.

`Miten neuvoisit toista ihmistä palvomaan ”hengessä ja totuudessa”?`