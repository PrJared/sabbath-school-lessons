---
title:  Me Kaikki Palvomme Jotakin
date:  08/11/2020
---

Jokin meissä kaipaa palvoa Jumalaa. Tuo tarve on epäilemättä Jumalan meihin istuttama, mutta kuten kaikki muukin elämässämme, se on synnin vääristämä. Alussa meidän oli tarkoitus palvoa vain yhtä ainoaa – häntä, joka on palvontamme arvoinen: meidän Herraamme ja Luojaamme. Syntiinlankeemuksen jälkeen kaikki on kuitenkin suuresti muuttunut.

Kaikki me silti palvomme jotakin, jotakuta, oli se sitten mitä tahansa. Tämä auttaa selittämään, miksi kautta koko historian aina nykypäivään asti ihmiset ovat aina harjoittaneet palvontaa. Muinaisessa Egyptissä jotkut palvoivat faraota; jossakin muualla ja muina aikoina palvottiin milloin kalapatsaita tai monipäisiä jumalia, milloin muita jumaluuksia esittäviä kuvia. Jotkut ihmiset palvoivat aurinkoa, kuuta ja tähtiä.

Tänä päivänä useimmat ihmiset ovat liian sivistyneitä kumartaakseen sammakkoa esittävän patsaan edessä (monet kyllä kumartavat Mariaa esittäviä patsaita), mutta tämä ei silti tarkoita sitä, etteivätkö ihmiset, jopa maalliset ihmiset, palvoisi jotakin: rahaa, valtaa, seksiä, itseään, rocktähtiä, näyttelijöitä, poliitikkoja. Mitä tahansa rakastamme eniten, mihin tahansa kiinnitämme suurimman huomiomme, minkä tahansa puolesta elämme, se on se, mitä palvomme. Kuten maallistunut kirjailija David Foster Wallace asian ilmaisee: jos palvot väärää asiaa, se ”syö sinut elävältä”.

`Mitä Dan. 3. luvun kertomus opettaa meille oikean palvonnan tärkeydestä?`

Nämä kolme juutalaisnuorukaista suhtautuivat toiseen käskyyn (2. Moos. 20:4–6) juuri niin vakavasti kuin Jumala oli tarkoittanutkin siihen suhtauduttavan. Kielto olla pitämättä muita jumalia kuuluu kymmeneen käskyyn. Se on siellä yhdessä sellaisten kieltojen kanssa kuin ”Älä tapa” ja ”Älä varasta”. Palvonta, oikeanlainen palvonta, on niin tärkeää, että siitä tulee viimeisinä päivinä, juuri ennen Kristuksen toista tulemista, jopa keskeinen kiistakysymys. Siksi kristilliseen kasvatukseen on sisällytettävä kysymys palvonnasta: mitä se on, miten meidän tulee palvoa, miksi se on tärkeää ja ketä me palvomme.

`Lue Ilm. 14:6–12. Mitä jakeet opettavat meille siitä, kuinka keskeiseksi kysymys palvonnasta nousee viimeisessä kriisissä ennen Kristuksen paluuta?`