---
title:  Jeesus Opettajana
date:  16/11/2020
---

Raamattu kuvailee Jeesusta useilla eri nimillä. Hän on Jumalan Poika, Messias, Ihmisen Poika, Pelastaja, Lunastaja, Herra ja Jumalan Karitsa vain muutamia nimiä mainitaksemme. Kuitenkin niille, jotka tunsivat hänet parhaiten niiden yli kolmen vuoden ajan, jolloin hän teki julkista työtään Juudeassa ja Galileassa, hän oli opettaja. He kutsuivat häntä mestariksi tai rabbiksi, jotka molemmat tarkoittavat opettajaa.

Opettajan ammatti ja työ oli varmasti erityisen sopiva tapa Jeesuksen toteuttaa julkista tehtäväänsä. Jollakin tapaa hänen lunastustyönsä muistuttaa opettajan työtä. Jesaja, ilosanoman profeetta, oli ennustanut tämän työn.

`Lue Jes. 11:1–9. Mitä teksti paljastaa Jeesuksen tehtävästä opettajana?`

Yksi Raamatun hätkähdyttävimmistä messiaanisista profetioista löytyy Jesajan kirjan 11. luvusta. Jakeet 1–3 esittelevät tulevan Messiaan kasvatuksellisin termein – henkilönä, joka tuo viisauden, ymmärryksen, taidon ja totuuden tuntemisen. Katkelma päättyy tähän merkittävään lupaukseen: ”– – maa on täynnä Herran tuntemusta niin kuin meri on vettä tulvillaan.” (Jes. 11:9.) Kenties juuri tällaiset Raamatun opetukset innoittivat Ellen Whiten kirjoittamaan kasvatusta käsittelevässä kirjassaan, että kasvatustyö ja lunastustyö ovat yhtä (ks. EK 29).

Lue Joh. 3:1–3. Nikodemos puhutteli Jeesusta rabbina. Lisäksi hän antoi tälle tunnustusta Jumalan lähettämänä opettajana tämän tekemien tunnustekojen tähden sekä sen syvällisen ymmärryksen tähden, joka tällä oli elämän tarkoituksesta. Jeesus hyväksyi Nikodemoksen näkemyksen siitä, mistä hänen omat opettajan lahjansa olivat peräisin vastaamalla tälle, että tämän täytyi syntyä uudestaan päästäkseen näkemään Jumalan valtakunnan (ymmärtämään mistä siinä on kyse ja astumaan sinne sisälle). Auktoriteetti opettaa toisia saadaan Jumalalta (jopa Jeesuksen kohdalla).

Opettaminen on Jumalan lahja. Toimeksianto siihen tulee Jumalalta. Jeesuskin omaksui tuon tehtävän itselleen, ja tehtävän tärkeyden tunnustavat kaikki, joilla ajatellaan olevan jumalallista auktoriteettia.

`Mikä osa meillä on siinä, että saamme nähdä tämän profetian täyttymisen eli sen, että maa on täynnä Herran tuntemusta?`