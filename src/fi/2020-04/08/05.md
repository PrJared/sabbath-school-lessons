---
title:  Viisaita Miehiä Ja Naisia
date:  18/11/2020
---

Ymmärrämme tänä päivänä hyvin sanat ”koulu”, ”opiskelu” ja ”kasvatus”, mutta Raamatussa ne eivät ole kovin yleisiä sanoja. On eräs sana, joka esiintyy siellä paljon useammin: ”viisaus”. Esimerkiksi Vanhassa testamentissa mainitaan viisaat ihmiset (2. Sam. 14:2; Sananl. 16:23; 24:5, RK 2012).

`Lue 1. Kun. 5:9–14. Mitä jakeet opettavat viisauden tärkeydestä?`

Kuningas Salomo nostetaan esiin todella viisaana ihmisenä, joka puhui kasveista ja eläimistä ja esitti lauselmia suurella viisaudella, eli hän oli hyvin oppinut mies (1. Kun. 5:9–14). Sananlaskujen kirja ja Saarnaajan kirja sisältävät monia viisaita opetuksia useista eri aiheista. Monet opetuksista ovat peräisin Salomolta, mutta myös muilta muinaisajan viisailta opettajilta (Sananl. 1:1, 25:1; 30:1; 31:1).

Raamatun mukaan viisaus on melko pitkälle samankaltaista kuin kasvatus on meille tänä päivänä. Se on jotakin, minkä ihminen oppii vanhemmiltaan ja opettajiltaan, varsinkin silloin kun hän on vielä nuori (Saarn. 12:1), mutta viisautta karttuu kyllä koko elämän ajan. Viisauteen kuuluu yleensä jokin käytännöllinen puoli; esimerkiksi, voimme oppia muurahaisilta, jotka kokoavat kesällä, jotta niillä olisi kyllin talvella (Sananl. 6:6–8).

Viisaus ei ole kuitenkaan pelkästään käytännöllistä, vaan siihen kuuluu myös teoreettinen puoli, sillä se alkaa uskosta Jumalaan ja seuraa tiettyjä perusperiaatteita (Sananl. 1:7). Viisaus auttaa meitä elämään vastuullisesti ja niin, että olemme hyödyksi toisille. Se suojelee meitä onnettomuuksilta. Ja kuten kasvatus tänä päivänä, viisaus ei vastaa kaikkiin kysymyksiin, joita saatamme esittää, mutta se auttaa meitä olemaan tyytyväisiä siihen, mitä tiedämme, silloinkin, kun vielä jatkamme vastausten etsimistä siihen, mitä emme tiedä. Tästä asemasta meidän on hyvä oppia tuntemaan Jumalaa ja luottamaan hänen armoonsa. Jer. 18:18 mukaan viisaiden neuvot ovat pappien ja profeettojen opetusten ja sanojen veroisia. Niin viisaat opettajat, papit kuin profeetatkin välittävät Jumalan sanomia kansalleen, joko lain opettamisen kautta, kasvatuksellisina neuvoina tai erityisinä viesteinä Jumalalta.

`Miten voimme oppia viisautta ja sitten välittää sitä niille, jotka tulevat jälkeemme? Miksi on niin tärkeää, että me kansana toimimme näin?`