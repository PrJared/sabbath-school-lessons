---
title:  Lisäaineistoa
date:  20/11/2020
---

Lähetyskäskystä (Matt. 28:18–20) sai alkunsa uskonnollinen liike, joka levisi kaikkialle maailmaan. Alkuun vain muutama apostoli tai lähetystyöntekijä kulki ympäriinsä ja kokosi oppilaita, teki heistä opetuslapsia, kutsui heitä uskomaan Jeesukseen, kastoi heidät ja opetti heille kaiken, minkä Jeesus oli käskenyt opettaa. Eri kulttuureista ja eri kielistä kristityiksi kääntyneet ihmiset astuivat ylös kastevedestä aloittaakseen kasvatuksen saamisen Jumalan koulussa. Heillä oli vielä opittavaa.

Kristittyjen jatkuva oppiminen ei perustu vain älylliselle uteliaisuudelle tai innolle hallita tietoa, vaan pikemminkin sille, että usko tunkeutuu jokaiseen päivittäisen elämän hetkeen. Opittavaa on niin paljon. Tämän takia Uuden testamentin kirjeet sisältävät sekä julistusta Jeesuksesta että kasvatuksellista opetusta kaikissa niissä asioissa, joita kristityn tulee oppia. Hyvä esimerkki julistuksesta on 1. Kor. 2:2. Opetus taas alkaa 1. Kor. 4. luvusta, ja siitä eteenpäin asia jatkuu enemmän tai vähemmän kasvattavana koko kirjeen loppuun asti. Mitä kristittyjen tulee sitten oppia?

Heidän tulee oppia työstä, levosta, sosiaalisista ongelmista, yhteisön ihmissuhteista, seurakunnasta, Jumalan palvonnasta, taloudenhoidosta, hyväntekeväisyydestä, suhtautumisesta esivaltaan, toisten neuvomisesta, perhe-elämästä, avioliittosuhteista, lasten kasvatuksesta, ruoasta ja sen valmistamisesta, pukeutumisesta, jopa vanhenemisesta ja elämän päättymiseen valmistautumisesta, omasta elämästä ja elämästä yleensä tässä maailmassa. Asioiden ymmärtäminen ei tule luonnostaan. Kaikki on opittava.

**Keskustelunaiheita**

`Kuinka tärkeää kasvatustyö on seurakunnan lähetystehtävän kannalta?`

`Mitä Ellen G. White tarkoitti kirjoittaessaan, että taivas on koulu (ks. EK 283)?`

`Lukekaa uudelleen 1. Kor. 2:1–16. Katsokaa, mitä Paavali kertoo siitä, mitä Jumala paljastaa meille innoituksen kautta. Pohtikaa Paavalin väitettä siitä, että tämän maailman viisaus ja hallitsijat kukistuvat. Jos Paavali saattoi sanoa näin jo tuolloin, miten on meidän aikamme ”viisauden” laita?`