---
title:  Kasvatus Alkuseurakunnassa
date:  19/11/2020
---

Yksi kasvatuksen suurista periaatteista tulee ilmi Raamatussa siinä kohtaa, kun Jeesus, mestariopettaja, valmistautuu jättämään oppilaansa eli opetuslapsensa. He olivat olleet hänen kanssaan kolme ja puoli vuotta, suurin piirtein saman verran aikaa kuin me varaamme lukiokoulutukselle tai alemman korkeakoulututkinnon suorittamiseen. Suoritettuaan nämä opinnot oppilasta pidetään yleensä valmiina pärjäämään omillaan.

Jeesus tiesi kuitenkin paremmin, ja siksi hän järjesti seuraajilleen jatkuvaa kasvatusta Pyhän Hengen ohjauksen alaisina. Tuota opettajaa tai ohjaajaa kutsutaan myös Puolustajaksi (kreik. parakl¨¥tos), ja hänet on annettu Jeesuksen seuraajille pysyväksi avuksi (Joh. 14:16, 17). Hän on Totuuden Henki. Vaikka Pyhää Henkeä ei kutsutakaan meidän kasvattajaksemme, Hengen työ on kuitenkin kasvatuksellista, koska se saa meidät etsimään totuutta ja löytämään sen.

`Lue 1. Kor. 2:1–16. Mitä kasvatuksen näkökulmasta tärkeää Paavali tuo tässä esiin?`

Paavali aloittaa muistuttamalla Korintin seurakuntaa siitä, miten hän ensi kertaa heidän luokseen tultuaan ei puhunut muusta kuin Jeesuksesta Kristuksesta ja hänen ristiinnaulitsemisestaan (1. Kor. 2:2) – ei mitään viisastelua, vain evankeliumin julistamista. Tässä ei kuitenkaan ollut kaikki, sillä sitten kun nämä uudet kristityt kypsyivät, apostoli tuli takaisin opettamaan heille viisautta, niitä asioita, jotka Jumala oli kätkenyt jo ennen maailman alkua (1. Kor. 2:6, 7), myös Jumalan syvimmät salaisuudet (1. Kor. 2:10). Kaikkea tätä tutkitaan Jumalan Hengen ohjauksessa, kun hän liittyy yhteen oppijan hengen kanssa.

Kuinka syvää ja laajaa oppiminen onkaan niille, joita Henki johtaa? 2. Kor. 2. luku päättyy lainaukseen profeetta Jesajalta: ”Kuka tuntee Herran mielen, niin että voi neuvoa häntä?” (Vrt. Jes. 40:13.) Profeetta, joka puhui aikansa tavallisille ihmisille, sanoisi, että kukaan ei voi neuvoa Herraa. Paavali kuitenkin korjasi tuota näkemystä sanomalla: ”Mutta meillä on Kristuksen mieli.” (2. Kor. 2:16.) Tällä hän tarkoitti, että Hengen täyttämillä kristityillä on pääsy jopa Jumalan mielen salaisuuksiin, ja näin ollen kaikkeen siihen opin ja ymmärryksen määrään (1. Kor. 2:10–13), jota tarvitaan vanhurskauden tien tuntemiseen.