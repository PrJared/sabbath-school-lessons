---
title:  Jumalan Kuvaksi
date:  15/11/2020
---

`Lue 1. Moos. 1:26, 27 ja 1. Moos. 5:1, 3. Millaiseksi Jumala alun perin loi ihmiskunnan? Mitä ihmiskunnalle tapahtui synnin tulon jälkeen?`

Ilmaus ”Jumalan kuvaksi” on kiehtonut raamatunselittäjiä vuosisadasta toiseen. Mikä on se kuva, jonka kaltaiseksi ensimmäiset ihmiset luotiin? Tarkoittaako se, että Jumala katsoi peiliin ja muovasi uuden luomistyönsä itsensä näköiseksi? Vai tarkoittaako se, että ihmiset ovat kaikista olennoista eniten Jumalan kaltaisia? Vai viitataanko sillä hengelliseen ja älylliseen yhtäläisyyteen ja jonkinlaiseen Luojan ja hänen luomansa ihmisen yhteensopivuuteen? Raamattu ei anna tarkkaa selitystä ilmaukselle, mutta tutkijat ovat muun Raamatun perusteella tehneet päätelmiä ja tulkintoja siitä, mitä se voisi tarkoittaa. Näemme, että syntiinlankeemuksen jälkeen tuo kuva muuttui, ja siksi Ellen G. White kirjoittikin, että kasvatuksen tarkoituksena on palauttaa ihmiseen hänen Tekijänsä kuva. (EK 14–17.)

Miten kasvatus voisi yltää näin merkittävään tavoitteeseen?

Jumala loi meidät suhteeseen kanssaan, jokseenkin samanlaiseen suhteeseen kuin vanhemmilla on omiin lapsiinsa. Jumala loi meidät kuvaksensa – vähän niin kuin ihmisvanhemmilla on lapsia, jotka muistuttavat heitä itseään (1. Moos. 5:1) – jotta voisi kasvattaa meitä lapsikseen, jotka kuuluvat hänen perheeseensä. Hän voi viestiä kanssamme ja muodostaa meihin kestävän suhteen. Jumalan kuva on siis enemmänkin ajattelun tasolla tapahtuva kokemus, joka mahdollistaa kahden olennon – Jumalan ja ihmisen – kohtaamisen ajatusten tasolla. Juuri näin tapahtuu kasvatuksessa, ensin kotona vanhempien ja lasten välillä, ja myöhemmin koulussa, kun opettajat ottavat vastuun kasvatustyöstä. Selvästikin Jumala tarkoitti kasvatuksen tällaiseksi prosessiksi luodessaan meidät, toisin kuin muut olennot, omaksi kuvakseen. Hän teki sen voidakseen opettaa meitä, ja me voimme oppia häneltä, kunnes hänen kuvansa (aivoituksensa) heijastuu meistä.

`Lunastus on kertomus kasvatuksesta, joka ulottuu luomisesta ihmiseksi tulemiseen ja siitä uudelleenluomiseen. Miten tämä ajatus vaikuttaa sitoutumiseemme kristilliseen kasvatukseen kotona, seurakunnassa, koulussa, yliopistossa ja läpi koko elämän?`