---
title:  Jeesus, Meidän Esimerkkimme
date:  15/10/2020
---

Jeesus Kristus, Jumalan Poika, oli ainoa, joka eli ihmiselämänsä täydellisessä kuuliaisuudessa Isälle ja täydessä kuuliaisuudessa Jumalan laille. Hän teki tämän siksi, että voisi olla meidän sijaiskärsijämme, joka hän olikin, mutta myös siksi, että hän voisi olla meidän esimerkkimme.

`Lue Luuk. 2:51, 52; Fil. 2:8; Hepr. 5:8 ja Joh. 8:28, 29. Miten jakeet muistuttavat meitä Kristuksen kuuliaisuudesta, jota hän osoitti koko elämänsä ajan?`

Kenties Johannes ilmaisi asian parhaiten kirjoittaessaan: ”Sen, joka sanoo pysyvänsä hänessä, tulee myös elää samalla tavoin kuin hän eli.” (1. Joh. 2:6.) Kun kiinnitämme katseemme Kristuksen elämään ja hänen maanpäälliseen työhönsä, on helppo nähdä, miten hän miellytti Jumalaa kuuliaisuudellaan. Kristus täytti profetian ja noudatti Jumalan lakeja koko elämänsä ajan.

Herra käski Moosesta kirjoittamaan Jumalan lain muistiin, jotta se olisi todistuksena Israelille. Kristus oli tuon todistuksen elävä ruumiillistuma apostoleille, opetuslapsille, syntisille ja pyhille. Nyt meillä ei ole enää vain tiettyä sääntöko­koelmaa, vaan meillä on myös Jeesuksen – lihaa ja verta olleen ihmisolennon – esimerkki, jota voimme seurata.

Voimmeko opettajina tarjota parempaa roolimallia oppilaillemme kuin Jeesuksen ja sen, miten hän totteli Isää?

”Niin sanottu usko Kristukseen, joka opettaa, ettei meidän tarvitse olla kuuliaisia Jumalalle, ei ole uskoa vaan olettamusta. ’Armosta Jumala on teidät pelastanut antamalla teille uskon.’ (Ef. 2:8.) ’Näin on uskonkin laita. Yksinään, ilman tekoja, se on kuollut.’ (Jaak. 2:17.) Jeesus sanoi itsestään ennen maailmaan tuloaan: ’Jumalani, minä täytän mielelläni tahtosi, sinun lakisi on minun sydämessäni.’ (Ps. 40:9.)

Ennen kuin Jeesus nousi ylös taivaaseen, hän julisti:’ Minä olen noudattanut Isäni käskyjä ja pysyn hänen rakkaudessaan.’ (Joh. 15:10.) Raamatussa sanotaan: ’Siitä me tie­dämme tuntevamme hänet, että pidämme hänen käskynsä.’ (1. Joh. 2:3.)” (TKL 60.)

`Mitä voit tehdä seurataksesi paremmin Kristuksen esimerkkiä elämässäsi ja näin samalla tulla itsekin paremmaksi opettajaksi muille? Seuraava ajatus on ehkä jo hieman kulunut, mutta miksi tekomme puhuvat niin paljon äänekkäämmin kuin se, mitä sanomme?`