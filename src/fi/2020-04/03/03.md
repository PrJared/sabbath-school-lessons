---
title:  Todistajana Sinua Vastaan
date:  12/10/2020
---

Mooses tietää kuolevansa pian. Hän on hyvin tietoinen tilanteesta, johon kansa hänen jälkeensä jää. Hän tietää, että hänen kuolemansa jälkeen israelilaiset astuvat luvattuun Kanaaninmaahan. Hän tietää myös, että saavutettuaan kauan kaivatun päämääränsä kansa alkaa kapinoida.

`Lue 5. Moos. 31:14–27. Millaisia valmisteluja Mooses tekee ennen kuolemaansa? Mikä oli hänen suurin huolenaiheensa ja millaisen ratkaisun hän siihen tarjoaa?`

Mooseksen puheessa on hieman samanlainen sävy kuin opettajalla, joka valmistelee luokkaansa sijaisen tuloon. Hän tietää, että oppilaat ovat käyttäytyneet huonosti luokassa oman opettajansa läsnä ollessa, eikä hän ole niin harhojen vallassa, että kuvittelisi, etteivät he kapinoisi hänen poissa ollessaan. Mooses ohjeistaa liitonarkkua kantaneet leeviläiset sijoittamaan lainkirjan liitonarkun viereen, jotta se olisi siinä ”todistajana”. Mooses ei anna sijaiselleen tuntisuunnitelmaa, vaan hän antaa todistajan. Mooses puhuu lainkirjasta aivan kuin se olisi elävä olento, jolla on voima nuhdella ihmisten sydäntä.

`Ajattele lakia ”todistajana heitä vastaan”. Miten asia ymmärretään Uudessa testamentissa? Katso Room. 3:19–23. Miten laki näyttää meille armon tarpeemme?`

Jumala käskee Moosesta kirjoittamaan ylös laulun, jonka hän on opettanut tälle. Mooseksen tehtävänä on opettaa laulu israelilaisille, jotta se olisi ”minun [Herran] todistajani israelilaisia vastaan” (5. Moos. 31:19, RK 2012). Jälleen kerran näemme, miten Jumalan ohjeet tehdään eläväksi. Laulua, jota lauletaan, on helpompi jakaa ja levittää. Kun laulu on todistaja, sillä on kyky saada ihmiset katsomaan itseään ja näkemään, mitä laulu sanoo heistä.

`Millä tavoin Jumalan laki toimii todistajana meitä vastaan silloinkin, kun pyrimme noudattamaan sitä koko Jumalalta saadulla voimallamme? Mitä tämä todistaja opettaa meille evankeliumin tarpeesta elämässämme?`