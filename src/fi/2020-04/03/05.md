---
title:  Lainnoudattajien Vastukset Ja Kamppailut
date:  14/10/2020
---

Jumalan lain seuraamisesta on suurta etua, kuten osoittaa niiden elämä, joiden Jumala antoi menestyä. Joosua noudatti tarkoin Jumalan ohjeita ja hän johti Israelin kansaa hyvin. Kerta toisensa jälkeen Herra sanoi Israelille, että jos he noudattaisivat lakia, he menestyisivät.

`Lue 2. Aik. 31:20, 21. Mitkä ovat näissä jakeissa annetut keskeiset syyt sille, miksi Hiskia menestyi?`

Missä tahansa kasvatustilanteessa olemmekin, meidän on korostettava kuuliaisuuden tärkeyttä. Oppilaamme eivät kuitenkaan ole tyhmiä. He huomaavat kyllä ennemmin tai myöhemmin sen karun tosiasian, että jotkut ihmiset ovat uskollisia, rakastavia ja kuuliaisia, ja silti – mitä? Onnettomuus kohtaa heitäkin. Miten selitämme tämän? Emme pysty sitä selittämään. Elämme synnin ja pahuuden maailmassa, jossa raivoaa suuri taistelu, eikä kukaan meistä pääse sitä pakoon.

`Mitä seuraavat jakeet opettavat meille tästä vaikeasta kysymyksestä? Mark. 6:25–27; Job 1, 2; 2. Kor. 11:23–29.`

Epäilemättä hyvät ja uskolliset, lakia noudattavat ihmiset eivät aina ole menestyneet, ainakaan sillä tavalla kuin maailma menestyksen ymmärtää. Tässä voikin olla ainakin osittainen vastaus tähän vaikeaan kysymykseen, joka varmasti nousee esiin silloin, kun yritämme opettaa lain noudattamisen tär­keyttä. Mitä tarkkaan ottaen tarkoitamme menestyksellä? Mitä psalminkirjoittaja sanoi? ”Parempi on päivä sinun esipihoissasi kuin tuhat päivää muualla. Mieluummin olen kerjäläisenä temppelisi ovella kuin asun jumalattomien katon alla.” (Ps. 84:11.) On täysin selvää, etteivät Jumalalle uskolliset ja hänen lailleen kuuliaiset tämän maailman standardeilla mitattuna aina ”menesty”, ainakaan tällä hetkellä. Teemme oppilaillemme karhunpalveluksen, jos väitämme muuta.

`Lue Hepr. 11:13–16. Miten jakeet auttavat ymmärtämään, miksi uskolliset joutuvat uskollisuudestaan huolimatta kärsimään tässä elämässä?`