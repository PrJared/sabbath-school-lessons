---
title:  Jumalan Rakastaminen Ja Pelkääminen
date:  11/10/2020
---

Viidennestä Mooseksen kirjasta löytyvät Mooseksen viimeiset sanat Israelin kansan uudelle sukupolvelle – sille, joka viimein saisi astua luvattuun maahan. Ennen kuin he kuitenkaan pääsevät sinne, Mooseksella on vielä joitakin hyvin selkeitä sanoja ja ohjeita heille.

`Lue 5. Moos. 31:9–13. Mitä Herran pelkääminen tarkoittaa?`

Jumala valitsi tietoisesti tavat, joilla hän välitti lakinsa Israelille. Hän teki kaikkensa huolehtiakseen, ettei hänen lakejaan unohdettaisi. Jumala on pitkämielinen kasvattaja. Hän opettaa, kertaa, lähettää profeettoja ja käyttää palvelijoitaan välittämään sanomansa. Näin hän on tehnyt kerta toisensa jälkeen. Eikö suuri osa Vanhan testamentin kirjoituksia olekin juuri sitä, että Jumala koettaa opettaa kansaansa seuraamaan elämän tietä?

Mooses korostaa, miten tärkeää on, että tulevat sukupolvet oppivat lain. Hän kuvailee sitä kaksiosaiseksi prosessiksi. Ensin lasten on kuultava laki ja sitten he ”oppivat pelkäämään Herraa” (5. Moos. 31:13).

Lain opettelussa ei lähdetä siitä, että Herran pelko on lain tuntemisen luonnollinen seuraus, vaan Jumalan pelko tulee oppia. Tietoon ja Herran pelkoon kasvaminen on prosessi, ei välitön syy–seuraussuhde.

Mitä Jumalan pelkääminen sitten tarkoittaa, kun kansalle samaan aikaan sanotaan: ”Rakasta Herraa, Jumalaasi, koko sydämestäsi, koko sielustasi ja koko voimastasi” (5. Moos. 6:5)? Ehkä tätä voi verrata tapaan, jolla lapsi rakastaa ja pelkää hyvää isää – isää, joka osoittaa rakkautensa ja huolenpitonsa sillä, että sanoo mitä tarkoittaa ja tarkoittaa mitä sanoo. Tällaisen isän kanssa lapsi tietää, että tehdessään väärin hän saa kärsiä vääryytensä seuraukset. Me voimme, ja meidän täytyy, samaan aikaan sekä rakastaa että pelätä Jumalaa. Rakastaminen ja pelkääminen eivät ole ristiriidassa keskenään. Mitä enemmän opimme Jumalasta, sitä enemmän rakastamme häntä hänen hyvyytensä tähden. Kuitenkin samaan aikaan, mitä enemmän opimme Jumalasta, sitä enemmän pelkäämme häntä, sillä näemme, kuinka pyhä ja vanhurskas hän on ja kuinka syntisiä ja epävanhurskaita me itse olemme häneen verrattuna, ja ymmärrämme, että vältymme tuholta ainoastaan ansaitsemattoman armon tähden.