---
title:  Jotta Menestyisit
date:  13/10/2020
---

Raamatusta löytyy esimerkkejä Jumalan lain tuntemisen ja noudattamisen lopputuloksista.

`Lue Joos. 1:7, 8. Mitä Herra sanoi Joosualle? Miten sanojen periaatteita voidaan soveltaa meihin tänä päivänä?`

Herra sanoo Kanaaninmaahan astuvalle Joosualle: ”Ole vain luja ja aivan rohkea ja noudata kaikessa toiminnassasi tarkoin sitä opetusta, jonka palvelijani Mooses on sinulle antanut. Älä poikkea siitä oikealle äläkä vasemmalle, jotta menestyisit, missä ikinä kuljetkin.” (Joos. 1:7; RK 2012.)

Käsitys menestyksestä kuuliaisuuden sivutuotteena vaikuttaa päinvastaiselta tavalle, jolla menestystä maailmassa meidän päivinämme mitataan. Monet uskovat nykyään, että menestyksen merkkejä ovat innovaatio, luovuus ja itseluottamus. Jollakin tietyllä toimialalla menestyminen vaatii usein poikkeuksellista lahjakkuutta ja riskienottoa.

Jumalan silmissä menestykseen vaaditaan aivan erilaiset keinot.

`Lue Ilm. 12:17; Ilm. 14:12; Room. 1:5; Room. 16:26 ja Jaak. 2:10–12. Mitä jakeilla on sanottavaa tämän päivän ihmisille kuuliaisuudesta Jumalan laille? Miksi on tärkeää, että noudatamme lakia, vaikka se ei meille pelastusta tuokaan?`

Oli kyseessä Vanha tai Uusi testamentti tai vanha tai uusi liitto, sillä ei ole väliä: Raamattuun uskovina kristittyinä meidät on kutsuttu kuuliaisuuteen Jumalan laille. Lain rikkominen (synti) johtaa vain tuskaan, kärsimykseen ja iankaikkiseen kuolemaan. Kukapa ei olisi omakohtaisesti oppinut tai nähnyt synnin eli Jumalan lain rikkomisen seurauksia? Kuten muinaiset israelilaiset saattoivat menestyä noudattamalla Jumalan lakia (vaikka he silti tarvitsivat myös armoa), samoin on meidän kohdallamme tänään. Siksi meidän on osana kristillistä kasvatusta pidettävä Jumalan laki mukana siinä, mitä uskosta eläminen ja Jumalan armoon luottaminen tarkoittavat.

`Millaisia kokemuksia sinulla on synnin seurauksista? Mitä sellaista olet oppinut, jonka voit jakaa toisten kanssa, jotta he voisivat välttää samat virheet?`