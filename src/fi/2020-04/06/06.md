---
title:  Oppilas, Joka Tajuaa
date:  05/11/2020
---

Jeesus ja hänen seuraajansa olivat ottaneet suunnakseen Jerusalemin. Aivan kuten Johannes Kastaja oli aiheuttanut Herodekselle huolta, samoin Jeesus aiheutti huolta hänelle ja muille viranomaisille. Jeesuksella oli seuraajinaan köyhiä ja haavoittuvia ihmisiä, jotka epätoivoisesti kaipasivat muutosta.

Jeesus halusi ennen kaikkea tuoda toivoa maailmaan. Hän oli kuitenkin tähän mennessä tullut täysin vakuuttuneeksi siitä, että ne, joilla oli eniten valtaa ja etuoikeuksia, tekisivät kaikkensa mitätöidäkseen Jeesuksen kutsumuksen. He eivät halunneet hänen onnistuvan.

Jeesuksen oppilaiden sisäpiiri, nuo kaksitoista opetuslasta, vaikuttivat innokkailta puolustamaan Jeesusta. Samaan aikaan he olivat kuitenkin ymmällään – jopa sokeita. Esimerkiksi Mark. 8:31–33 näemme, miten mestariopettaja haastaa oppilaitaan näkemään asioita, joita heidän on vaikea nähdä. Opetuslapset olivat siis vielä monella tavoin hengellisesti sokeita näkemään sen, millä oli todellista merkitystä (ks. Mark. 8:37).

Kaikki tämä on taustaa sille, kun Jeesus kohtaa erään, joka todella näkee.

`Lue siitä, miten Jeesus parantaa Bartimaioksen, sokean kerjäläisen (Mark. 10:46–52). Huomaa, kuinka suurta armoa Jeesus osoittaa. Mieti, miten sokean miehen halu nähdä saa hänet tekemään päätöksen seurata Jeesuksen mukana. Tekeekö Markus mielestäsi tässä eroa Bartimaioksen ja muiden opetuslasten välillä? Miten kertomus valaisee sinulle sitä, mitä merkitsee olla herkkä reagoimaan mestariopettajan ohjaukseen?`

Bartimaios oli halunnut nähdä hiuskiehkuran vauvan päässä ja vehnän värin elonkorjuun aikaan. Näkemiseen kuuluu kuitenkin enemmän kuin vain fyysisen ympäristön näkeminen. Tässä kertomuksessa on kyse hengellisestä näkökyvystä, kyse asioiden tajuamisesta – sen tajuamisesta, mitä mestariopettajalla on todella antaa. Fyysinen näkökyky on tärkeä asia, ja Jeesus tietää sen. Hän kuitenkin tietää myös sen, että jokaisen ihmisen syvin toive on saada uusi ja parempi elämä.

`Lue Hepr. 5:12–14. Mitä jakeet opettavat meille todellisesta kasvatuksesta?`