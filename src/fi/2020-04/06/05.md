---
title:  Nainen Esittää Vastalauseen
date:  04/11/2020
---

Jeesus on mestariopettaja. Jumalan todellinen luonne paistaa läpi hänen opetuksestaan ja elämästään. Siksi eräs evankeliumeiden kertomus on sitäkin merkittävämpi, sillä se osoittaa, että kun joku väittää vastaan Jeesukselle, tämä silti kuuntelee.

`Lue Jeesuksen kohtaamisesta kanaanilaisnaisen kanssa (Matt. 15:21–28; Mark. 7:24–30). Jeesuksen lähipiirin miehet ovat kärsimättömiä naista kohtaan ja jopa Jeesus itse vaikuttaa siltä kuin olisi ajamassa naista pois. Mitä mieltä olet naisen uskalluksesta? Mitä kertomus opettaa siitä, kuinka Jeesus opetti toisia?`

Jeesus oli lähellä Tyrosta ja Sidonia, paikassa, jossa oli paljon muukalaisia ja etnisiä jännitteitä. Kreikkaa puhuvat kaupunkilaiset halveksuivat juutalaisia maanviljelijöitä, ja juutalaiset maaseudun asukkaat halveksuivat puolestaan heitä.

Vain vähän tätä ennen Jeesuksen kotiseudun, Galilean, nukkehallitsija Herodes oli mestauttanut Johannes Kastajan. Jeesuksella oli hyvin pitkälle samanlainen näky kuin Johanneksellakin, ja siksi Johanneksen mestaus vaikutti pahaenteiseltä. Jeesus joutui kohtaamaan tehtävänsä vaarallisuuden.

Tuntien taakan harteillaan Jeesus meni erääseen kotiin, jossa toivoi voivansa pysyä tuntemattomana (Mark. 7:24). Tämä nainen kuitenkin löysi hänet.

Tuon ajan ja paikan kulttuurissa naisella ei ollut oikeutta tuoda itseään esiin. Lisäksi tämä nainen kuului kulttuuriin ja etniseen ryhmään, jolle juutalaisilla ei ollut aikaa, ja tämä teki hänen asemastaan vielä epäedullisemman.

Naisen tytär oli kuitenkin sairaana. Hän halusi apua ja jatkoi sinnikkäästi sen pyytämistä.

Jeesus torjui hänet sanomalla: ”Ei ole oikein ottaa lapsilta leipä ja heittää se koiranpenikoille.” (Matt. 15:26.) Tämä olisi voinut loukata naisen tunteita.

Sitten tapahtui jotakin merkittävää. Nainen vastasi. Hän tunsi kyllä koirat – toisin kuin juutalaiset, jotka eivät suostuneet pitämään koiria lemmikkeinään. Hän sanoi: ”Ei olekaan Herra – – mutta saavathan koiratkin syödä isäntänsä pöydältä putoilevia palasia.” (Matt. 15:27.)

Naisen vastauksella on vaikutusta. Se tuntuu vastustamattomalta. Ja niin Jeesus parantaa tyttären.

`Lue Matt. 15:28. Miten ymmärrät jakeen?`