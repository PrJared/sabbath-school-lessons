---
title:  Pakosalla
date:  02/11/2020
---

`Lue 1. Moos. 28:10–17. Mikä on kertomuksen tausta? Mitä kertomus opettaa Jumalan armosta niitä kohtaan, jotka ovat paossa omia syntejään?`

Jaakob oli äitinsä avustamana langennut julmiin, omaan perheeseensä kohdistuviin petoksiin, ja nyt hän maksoi niiden hintaa. Veli esittää väkivaltaisia uhkauksia Jaakobia vastaan, ja Jaakobista on tullut pakolainen, joka pyrkii enonsa luo Harraniin. Kaikki on ratkaisematonta ja pelottavaa.

Eräänä päivänä Jaakob tarpoo illan hämärässä, sitten yön pimeydessä. Hän on keskellä ei mitään, vain taivas kattonaan. Hän etsii kiven tyynykseen ja vaipuu uneen. Pian unen tuoma tyhjä tiedottomuus kuitenkin keskeytyy. Jaakob näkee kuuluisan unensa tikkaista tai portaista, jotka ulottuvat maasta taivaaseen. Enkelit kulkevat niitä ylös ja alas.

Sitten hän kuulee äänen, joka sanoo: ”Minä olen Herra, isäsi Abrahamin Jumala – –.” Ääni jatkaa toistaen lupauksia, jotka ovat Jaakobille perheen perimätiedosta tuttuja. Jälkeläistesi määrä on oleva suuri. Jälkeläistesi saama siunaus tulee siunaukseksi kaikille maailman kansoille. ”Minä olen sinun kanssasi”, ääni jatkaa, ”ja varjelen sinua, minne ikinä menetkin – –. Minä en hylkää sinua, vaan täytän sen, minkä nyt olen sinulle luvannut.” (1. Moos. 28:15.)

Ellen White kirjoitti siitä, miten Paavali paljon myöhemmin ”katselee tikapuita, jotka Jaakob näki näyssään. Ne kuvaavat Kristusta, joka on yhdistänyt maan taivaaseen ja rajallisen ihmisen äärettömään Jumalaan. Hänen uskonsa vahvistuu hänen palauttaessaan mieleensä, kuinka patriarkat ja profeetat ovat luottaneet samaan olentoon, joka on hänenkin tukenaan ja lohtunaan ja jonka hyväksi hänkin on uhraamassa henkensä.” (6AO 353.)

Jaakob herää ja toteaa: ”Herra on totisesti tässä paikassa, enkä minä tiennyt sitä.” (1. Moos. 28:16.) Paikassa tapahtui jotakin vaikuttavaa. Jaakob ei tule koskaan unohtamaan tuota paikkaa, ja hän antaa sille nimen. Sitten hän vannoo elin­ikäistä uskollisuutta Jumalaa kohtaan.

`Miten kertomus opettaa meille sen, että Jumala Jeesuksen kautta pyrkii tavoittamaan meidät synneistämme huolimatta? Miksi tämän periaatteen on oltava etualalla kristillisessä kasvatuksessa?`