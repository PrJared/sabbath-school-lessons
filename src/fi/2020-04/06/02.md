---
title:  Piilottelun Sijaan
date:  01/11/2020
---

`Lue 1. Moos. 3:1–11. Miksi Jumala kysyi Aadamilta: ”Missä sinä olet?”`

Tyypillisissä syntiinlankeemuskertomuksissa puun hedelmä on kuvattu omenaksi. Tekstissä ei kuitenkaan sanota niin. Siellä sanotaan: ”Älkää syökö sen hedelmiä – –.” (1. Moos. 3:3.) Ei ole väliä, mistä hedelmästä oli kyse. Puusta syöminen oli kiellettyä, sillä puu edusti kiusausta työntää Jumala syrjään ja julistaa: ”Minä voin olla oman elämäni mittapuu. Voin olla Jumala itselleni. Minun valtani on Jumalan sanan yläpuolella.”

Niin siinä sitten kävi, että kun käärme sai Aadamin ja Eevan syömään puun hedelmää, heidän elämänsä alkoi luisua raiteiltaan. Kun he tunsivat Jumalan lähestyvän heitä, he yrittivät piiloutua ”puutarhan puiden sekaan” (3. Moos. 3:8).

On melko kummallista, että Jumala kysyi Aadamilta: ”Missä sinä olet?” Jumala varmasti tiesi, missä tämä oli. Ehkä Herra esitti kysymyksen auttaakseen Aadamia ja Eevaa tajuamaan, mitä he oikeastaan tekivät – piilottelivat – sen seurauksena, mitä olivat tehneet. Jumala auttoi heitä näkemään tekojensa surulliset seuraukset.

`Lue Room. 5:11–19. Tässä Paavali useaan otteeseen yhdistää sen, mitä Aadam teki Eedenissä, siihen, mitä Jeesus teki ristillä. Mitä tämä kertoo siitä, miten Jeesus tuli kumoamaan sen, mitä Aadam oli tehnyt?`

Voitaisiin sanoa jopa, että pelastussuunnitelma on Jumalan tapa reagoida Aadamin ja Eevan vastaukseen. He piilottelivat Jumalalta syntinsä häpeässä ja syyllisyydessä, ja Jumala tuli pelastamaan heidät. Omalla tavallamme mekin olemme tehneet samaa, ja Jeesus on tullut pelastamaan meidät. Siksi meillekin voitaisiin esittää kysymys: ”Missä sinä olet?” Mihin syntisyytesi ja syyllisyytesi on vienyt sinut suhteessa Jeesukseen, ja mitä Jeesus on tehnyt pelastaakseen sinut?

`Miksi kristillisen kasvatuksen on kaiken muun ohella korostettava sitä, että luonnostamme piiloudumme Jumalalta ja että kristillisen kasvatuksen tehtävänä on osoittaa tie Jeesuksen, ongelmamme ratkaisijan, luo?`