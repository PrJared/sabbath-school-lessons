---
title:  Lisäaineistoa
date:  06/11/2020
---

Lue Ellen White, Tie Kristuksen luo, s. 55–63.

Ellen White sanoo tässä muun muassa, että kun todella vastaamme mestariopettajan kutsuun: ”Haluamme olla hänen kaltaisiaan ja osallistua hänen hengestään. Tahdomme tehdä hänen tahtonsa ja miellyttää häntä kaikessa.” (TKL 56.) Jeesuksen Kristuksen seurassa velvollisuus ”muuttuu iloksi” (TKL 57). Lue nyt Raamatusta Matt. 5–7. Tässä on vuorisaarna – yksi upeimmista yhteenvedoista siitä, mitä mestariopettaja halusi oppilaidensa osaavan. Puheesta löytyvät sen valtakunnan keskeiset periaatteet, jota Jeesus tuli perustamaan.

**Keskustelunaiheita**

`Aivan kuten Jumala puhutteli Aadamia ja Eevaa ja myös Jaakobia, samoin Jeesus puhuttelee meitä. Hän ymmärtää syvimmät kaipauksemme ja hätkähdyttää meidät (kuten hän hätkähdytti Bartimaioksen) tajuamaan, keitä oikein olemme ja minne olemme matkalla. Tätä taustaa vasten pohtikaa, kuinka me opetamme Raamattua lapsillemme ja toisillemme. Miten eroavat toisistaan keskinkertainen Raamatun opettaminen ja sellainen opettaminen, jolla todella on vaikutusta ihmisten elämään?`

`Onko kysymys siitä, missä kohtaa olet elämäsi taipaleella, puhtaasti henkilökohtainen, vai voisiko olla hyödyllistä keskustella siitä ihmisten kanssa, joihin luotat? Miten ajatus seurakunnasta Kristuksen ruumina (1. Kor. 12:27) viittaa siihen, että toisten kanssa keskusteleminen voi olla yksi tapa päästä selville siitä, mitä Kristus haluaa sinun tietävän?`

`Opimme torstain tutkisteluosuudessa, että heti kun Bartimaios näki jälleen – heti kun hänet oli pelastettu hänen fyysisestä (ja hengellisestä) sokeudestaan – hän seurasi Jeesusta tämän matkalla Jerusalemiin. Matkalla hän kuuli joka päivä mestariopettajan viisautta. Voimme olettaa, että hän halusi olla Jeesuksen kaltainen, osallistua hänen hengestään ja tehdä hänen tahtonsa. Miten velvollisuudet voivat muuttua iloksi (vrt. TKL 57) niille, jotka seuraavat niin korkeaa standardia kuin minkä Jeesus vuorisaarnassaan asetti?`

`Pohtikaa vielä kysymystä torstain tutkisteluosuuden lopussa. Miten opimme erottamaan hyvän ja pahan? Miten määrittelemme sen, mikä on hyvää ja mikä pahaa? Miksi se, mitä teemme tällä tiedolla, on jopa tärkeämpää kuin tieto itsessään?`