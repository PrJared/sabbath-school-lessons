---
title:  Rabbi Jeesus
date:  03/11/2020
---

Kaikista Uuden testamentin lukujen aloituksista kuuluisin on tämä: ”Alussa oli Sana. Sana oli Jumalan luona, ja Sana oli Jumala.” (Joh. 1:1.) Samasta luvusta löytyy myös tämä unohtumaton jae: ”Sana tuli lihaksi ja asui meidän keskellämme. Me saimme katsella hänen kirkkauttaan, kirkkautta, jonka Isä ainoalle Pojalle antaa. Hän oli täynnä armoa ja totuutta.” (Joh. 1:14.)

`Lue Joh. 1:1–14. Mitä jakeet kertovat siitä, kuka Jeesus oli ja mitä hän teki maan päällä? Mitä teksti kertoo Jeesuksesta suurena opettajan esimerkkinä?`

Sama Jumala, joka puhui Aadamille ja Eevalle puutarhassa ja Jaakobille keskellä ei mitään, ilmestyy nyt keskuuteemme persoonana. Jumala, sanoo Uusi testamentti, personoitui Jeesuksessa. Jeesuksen kautta voimme oppia Jumalan tahdosta ja Jumalan tiestä, koska Jeesus oli Jumala.

Luvussa kerrotaan edelleen, että Johannes Kastaja oli niin vakuuttava saarnaaja, että jopa Jerusalemin uskonnolliset johtajat epäilivät, että hän saattaisi olla joku erityinen henkilö. Hän kuitenkin vain valmisti tietä eräälle itseään suuremmalle. Joku hämmästyttävän erityinen henkilö oli pian ilmestyvä, ja hän, Johannes Kastaja olisi ”arvoton edes avaamaan hänen kenkiensä nauhoja” (Joh. 1:27).

Seuraavana päivänä Johannes näki Jeesuksen ja julisti, että tämä oli Jumalan Poika. Hän kutsui tätä tuona ja sitä seuraavanakin päivänä Jumalan Karitsaksi.

Myös kaksi Johanneksen opetuslasta päätti lähteä seuraamaan Jeesusta. Ja kun Jeesus kysyi heiltä, mitä he etsivät, he kutsuivat häntä rabbiksi (joka tarkoittaa opettajaa) (Joh. 1:38).

Jeesus on siis rabbi eli opettaja, mutta hän on opettaja, jonka kaltaista ei ole koskaan ollut, sillä hän on Jumala. Toisin sanoen, Jumala tuli alas ihmiskunnan keskelle ottaen ihmisen muodon, ja ihmisen muodossa hän toimi rabbina, opettajana. Ei ihme, että Ellen White kutsui Jeesusta suurimmaksi opettajaksi, jota maailmassa on koskaan nähty (Signs 10.6.1886). Onhan tämä opettaja Jumala.

`Mitä voimme oppia Jeesukselta siitä, miksi tärkeää ei ole vain se, mitä sanomme, vaan myös se, mitä teemme?`