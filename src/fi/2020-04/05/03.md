---
title:  Iisä Ilmaistuna, Osa 2
date:  26/10/2020
---

Evankeliuminsa koskettavissa aloitussanoissa (Joh. 1:1–18) Johannes puhuu Jeesuksesta ikuisena Sanana. Johanneksen väitteet Jeesuksesta eivät ole kainostelevia eivätkä rajallisia; ne ovat rohkeita ja laajuudeltaan kosmisia. Jo ennen kuin maailma sai alkunsa Jeesus oli olemassa, itse asiassa ikiajoista lähtien. Jeesus oli toimijana luomisessa (Joh. 1:2, 3). Hän on ”ihmisten valo” (Joh. 1:4), ja Sanana, joka tuli maailmaan, hän ”valaisee jokaisen ihmisen” (Joh. 1:9).

`Mitä Johanneksen mukaan seurasi siitä, että Kristus tuli ihmiseksi? Mitä valoa hän Sanana toi? Millaisia ominaisuuksia hänellä on? Joh. 1:14, 18.`

”Kun maailman pimeys oli synkin, ilmestyi valkeus. – – Ihmissuvulle oli tarjona yksi ainoa toivo – – että Jumalan tunteminen palautettaisiin jälleen maailmaan.

Kristus tuli uudistamaan tämän tuntemisen. Hän tuli poistamaan sen väärän opetuksen, millä ne, jotka väittivät tuntevansa Jumalan, olivat antaneet hänestä väärän kuvan. Hän tuli ilmoittamaan Jumalan lain luonteen ja omassa luonteessaan ilmaisemaan pyhyyden kauneuden.” (EK 73, 74.)

Kaikki, mitä Jeesus teki elämänsä aikana maan päällä, palveli yhtä päämäärää: ”Jumalan ilmaisemista ihmiskunnan kohottamiseksi” (EK 79).

`Jeesus itse sanoo: ”Joka on nähnyt minut, on nähnyt Isän.” (Joh. 14:9.) Missä tilanteessa ja miksi Jeesus sanoi näin? Joh. 14:1–14.`

`Meillä voi olla kiusaus arvostella Filippusta tämän kömpelöstä pyynnöstä (Joh. 14:8). Vaikka Filippus oli viettänyt vuosia läheisesti yhdessä Jeesuksen kanssa, hän ei silti tajunnut oleellista asiaa Jeesuksen ihmiseksi tulemisesta: että Jeesus oli tullut osoittamaan Jumalan luonteen. Ehkä tämän päivän opettajat voivat saada jotakin lohtua siitä, että yksi mestariopettajan oppilaista suoriutui näin kehnosti! Filippuksen pyyntöä on tuskin kuitenkaan kirjattu muistiin sen takia, että voisimme arvostella häntä, vaan että saamme tilaisuuden arvioida itseämme. Kuinka kauan olemme kulkeneet yhdessä Jeesuksen kanssa? Olemmeko ymmärtäneet häntä yhtään paremmin kuin Filippus? ”Joka on nähnyt minut, on nähnyt Isän.”`