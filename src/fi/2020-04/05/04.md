---
title:  Mestariopettajan Ajatusten Lukeminen
date:  27/10/2020
---

`Mikä huoli Paavalilla on koskien Filippin kristillistä yhteisöä hänen kirjoittaessaan heille kirjettä? Fil. 2:1–4; Fil. 4:2, 3.`

Fil. 2:1–11 on yksi koko Raamatun syvällisimmistä teksteistä. Siinä kerrotaan Kristuksen pre-eksistenssistä eli ennalta olemisesta, hänen jumaluudestaan, ihmiseksi tulemisestaan, ihmisyydestään ja siitä, miten hän hyväksyi osakseen ristinkuoleman. Se kuvailee pitkää ja vaikeaa taivaasta ristille johtavaa tietä (Fil. 2:5–8) sekä sitä, kuinka Isä korottaa Jeesuksen koko maailmankaikkeuden palvonnan kohteeksi (Fil. 2:9–11). Jakeisiin mahtuu paljon ihmeellisiä totuuksia.

`Lue Fil. 2:5–11. Mitä Paavali tuo jakeissa esiin? Mitä näistä Jeesuksen elämää ylistävistä asioista Paavali odottaa uskovien heijastavan omassa elämässään? Fil. 2:6–11.`

Paavali toivoo, että Filippin väittelynhaluun taipuvaiset uskovat oppisivat Jeesuksesta ja hänen ihmiseksi tulemisestaan. Jos Jeesus saattoi ottaa ihmisen muodon, ”orjan muodon” (Fil. 2:7) ja alistua jopa ristiinnaulittavaksi, kuinka paljon ennemmin heidän tuli alistua toistensa tahtoon rakkaudesta?

Meillä on paljon opittavaa mestariopettajaltamme Jeesukselta. Opimme niistä asioista, joista hän puhuu maanpäällisen työnsä aikana. Opimme ihmeistä, joita hän suorittaa ja tavasta, jolla hän suhtautuu toisiin. Voimme pyrkiä omissa ihmissuhteissamme jäljittelemään hänen suurta nöyrtymistään. Voimme mietiskellä hänen halukkuuttaan vaihtaa taivaan loisto seimeen (millainen opetus tässä onkaan meille!).

Maailma sitä vastoin aivan liian usein kutsuu meitä korottamaan itseämme ja kerskaamaan saavutuksillamme. Betlehemin seimen äärellä opimme mestariopettajaltamme aivan erilaisen läksyn – sen, että Jumalan suurta kasvatus- ja pelastustyötä ei täytetä itseä korottamalla vaan nöyrtymällä Jumalan edessä ja tulemalla toisten palvelijoiksi.

`Millaisia tilanteita kohtaat parhaillaankin, joissa nöyrtyminen voi antaa sinulle mahdollisuuden heijastaa Kristusta toisille?`