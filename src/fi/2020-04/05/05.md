---
title:  Mestariopettaja Ja Sovinnonteko
date:  28/10/2020
---

Aivan liian usein ihmissuhteet särkyvät. Vieraannumme toisistamme. Ihmisestä, joka on ollut läheinen ystävämme, tulee ajan mittaan ihminen, johon emme enää luota. Särkynyt suhde voidaan kuitenkin korjata. Kun näin tapahtuu, saamme kokea sovinnon ihmeen. Harva asia on kokemuksena yhtä suloinen kuin sovinto.

`Millä tavoin sovinnonteko on ydinasia Kristuksen ihmiseksi tulemisessa ja hänen tehtävässään mestariopettajana? 2. Kor. 5:16–21.`

Jos tunnemme olomme siunatuksi, kun suhteemme toiseen ihmiseen korjaantuu, kuinka suurenmoiselta tuntuukaan, kun pääsemme sovintoon Jumalan kanssa? 2. Kor. 5:16–21 Paavali tekee selväksi, kuka on sovinnon takana: Isä Jumala on tehnyt aloitteen korjatakseen särkyneen suhteemme häneen. Hän on tehnyt sovitustyön Kristuksen välityksellä                   (2. Kor. 5:18). ”Jumala itse teki Kristuksessa sovinnon maailman kanssa – –.” (2. Kor. 5:19.)

Meidän ei tule olla pelkästään sovinnon vastaanottajia. Meidän tulee oppia mestariopettajaltamme. Ihmiseksi tulemisensa kautta Jeesus osallistui sovinnontekoon. Meitäkin kutsutaan osallistumaan siihen. Jumala on sovittanut meidät itsensä kanssa Kristuksen välityksellä ja nyt Jumala on ”uskonut meille tämän sovituksen viran” (2. Kor. 5:18).

Kol. 1:15–20 on toinen suuri Kristuksen ihmiseksi tulemista käsittelevä Uuden testamentin teksti. Ensimmäinen osa tekstiä käsittelee Kristuksen tehtävää luomisessa (Kol. 1:15–17), kun taas jälkimmäinen osa käsittelee Kristuksen tehtävää lunastuksessa (Kol. 1:18–20). Kristuksessa Luoja-Lunastajana Jumala sovittaa kaiken itsensä kanssa. Sovitus, jonka Jumala toteuttaa Kristuksen välityksellä, on laajuudeltaan kosminen. Kristuksen ristin verellä hän ”vahvistaa rauhan kaiken kanssa, mitä on maan päällä ja taivaissa” (Kol. 1:20).

Vaikka emme voi koskaan yltää mestariopettajamme saavutuksiin kosmisena sovinnontekijänä, hän on silti ”uskonut meille – – sovituksen viran” (2. Kor. 5:18), jota voimme toteuttaa omassa elinpiirissämme. Tätäkö Jeesus ajatteli rukoillessaan: ”Niin kuin sinä lähetit minut maailmaan, niin olen minäkin lähettänyt heidät” (Joh. 17:18)?

`Missä tilanteissa juuri nyt voit auttaa ihmisiä pääsemään sovintoon keskenään?`