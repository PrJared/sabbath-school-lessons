---
title:  Mestariopettajan Ensimmäiset Oppilaat
date:  29/10/2020
---

Joukko tavallisia paimenia, jotka huolehtivat tavallisesta lammaslaumasta, sai vastaanottaa hätkähdyttävän, ihmeellisen ja maata mullistavan uutisen enkelien ilmestyessä heille hämmästyttävällä tavalla. Ilmestyksen innoittamina paimenet etsivät lasta, josta enkelit kertoivat.

`Kuvittele seisovasi paimenten rinnalla katselemassa seimeä. Mitä näkisit? Luuk. 2:8–20.`

Voimme vain ihailla mestariopettajan ensimmäisiä oppilaita: Joosefia, Mariaa ja paimenia. Jeesuksen syntymän vaatimattomat olosuhteet eivät millään lailla viittaa ihmiseksi tulemisen ihmeeseen – siihen, että tässä vastasyntyneen persoonassa Jumala on tullut yhdeksi ihmiskunnan kanssa. Kuitenkin näkyjen, unien ja enkeleiden avulla nuo ensimmäiset mestariopettajan oppilaat pystyvät katsomaan Jeesuksen syntymän ulkoisia puitteita pidemmälle. Paimenet kertovat toisille, kuka lapsi on: ”Vapahtaja. Hän on Kristus, Herra.” (Luuk. 2:11, vrt. Luuk. 2:17.)

`Miten idän tietäjät reagoivat uutiseen Jeesuksen syntymästä? Miten Herodes reagoi? Matt. 2:1–12.`

Jo ennen kuin mestariopettajamme on kertonut ensimmäisen vertauksensa tai suorittanut ensimmäisen ihmeensä hän on palvontamme arvoinen – pelkästään sen tähden, kuka hän on. Osataksemme täysin arvostaa Jeesuksen myöhempää opetustyötä meidän on liityttävä näiden ensimmäisten oppilaiden, idän tietäjien, kanssa palvomaan mestariopettajaa. Hän, jonka opetuksia ihailemme, on enemmän kuin vain viisas kasvattaja. Hän on Jumala, joka on tullut elämään ihmisten keskellä. Kristillisellä kasvatuksella on juurensa Kristuksen palvonnassa.

Idän tietäjien, paimenten ja enkelten kanssa meidät on kutsuttu palvomaan Kristusta, vastasyntynyttä kuningasta, ja näkemään tässä vastasyntyneessä Jeesus-lapsessa itse Jumalan todellisuus.

`Koko maailmankaikkeuden Luoja ”alensi itsensä” ja tuli osaksi ihmiskuntaa, eli täällä ja kuoli ristillä kantaen itse rangaistuksen meidän syntiemme tähden. Miksi tämä on niin hyvä uutinen?`