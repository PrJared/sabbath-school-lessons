---
title:  Lisäaineistoa
date:  02/10/2020
---

”Synnitön ihmispari ei ollut vain Jumalan lapsina hänen isällisessä hoivassaan vaan myös saamassa opetusta kaikkiviisaalta Luojalta. Enkelit kävivät heitä tapaamassa, ja he saivat olla Tekijänsä yhteydessä minkään erottavan verhon estämättä. He uhkuivat elämän puusta saamaansa elinvoimaa, ja älyltään he jäivät vain vähän jälkeen enkeleistä. Näkyvän maailmankaikkeuden salaisuudet – ’hänen ihmeensä, joka on kaikkitietävä’ (Job 37:16) – tarjosivat heille rajattomasti opittavaa ja ihasteltavaa. Kaiken ääretön Laatija ja Ylläpitäjä avasi heidän opiskeltavakseen luonnon lait ja toiminnot, joita ihmiset ovat tutkineet jo kuudentuhannen vuoden ajan. Tutkistelemalla lehteä, kukkaa ja puuta he saivat kustakin selville sen elämän salaisuudet. Aadam tunsi jokaisen luodun olennon vesissä leikittelevästä mahtavasta krokotiilista päivänpaisteessa leijuvaan pikku hyönteiseen asti. Hän oli antanut kullekin nimen ja tunsi kaikkien luonnon ja tavat. Jumalan kunnian taivaissa, lukemattomat maailmat lainmukaisissa kiertoliikkeissään, ’pilvien punnituksen’, valon ja äänen sekä päivän ja yön salaisuudet – kaiken tämän esivanhempamme saivat tutkittavakseen. Jumala oli kirjoittanut nimensä jokaiseen metsän lehteen, vuoriston kiveen ja tuikkivaan tähteen, kaikkialle maahan, ilmaan ja taivaalle. Luomakunnassa vallitseva järjestys ja sopusointu kertoivat heille rajattomasta viisaudesta ja voimasta. He löysivät jatkuvasti jotakin mielenkiintoista, mikä herätti heissä entistä syvempää rakkautta ja sai heidän kiitollisuutensa yhä uudelleen puhkeamaan ilmoille.” (1AO 32.)

**Keskustelunaiheita**

`Jos Jumala alun perin suunnitteli, että koulu/työ olisi ihmisille mahdollisuus kohdata häntä ja hänen luomakuntaansa, olemmeko työssämme yhä pysyneet tässä Jumalan tarkoituksessa? Miten voimme työmme (palkkatyömme, kouluttautumisemme, vapaaehtois- ja palvelutyömme) kautta tutustua paremmin Jumalaan?`

`Kun mietimme Paholaisen oveluutta Eedenin puutarhassa, saatamme turhautua omaan inhimilliseen heikkouteemme. Aadam ja Eeva tiesivät Jumalan olevan lähellä, ja silti he hyväksyivät käärmeen puolitotuuden. Miten me, jotka emme enää fyysisesti voi olla yhtä lähellä Jumalaa, voimme vielä löytää häneltä voimaa, joka auttaa meitä voittamaan kiusaukset?`