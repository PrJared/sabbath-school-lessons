---
title:  Menetetyn Saaminen Takaisin
date:  30/09/2020
---

Kun Aadam ja Eeva valitsivat seurata käärmeen sanomaa, yksi seuraus muiden muassa oli se, että heidät karkotettiin Jumalan luokkahuoneesta. Mieti, mitä Aadam ja Eeva menettivät syntinsä tähden. Kun ymmärrämme heidän lankeemuksensa, voimme paremmin ymmärtää, mikä tarkoitus kasvatuksella on meille nykyisessä ajassa. Karkotuksesta huolimatta elämä epätäydellisessä maailmassa antoi kasvatukselle uuden tarkoituksen.

Jos kasvatuksen tarkoitus ennen lankeemusta oli tutustuttaa Aadam ja Eeva Jumalaan, hänen luonteeseensa, hyvyyteensä ja rakkauteensa, niin karkotuksen jälkeen sen tarkoituksena on auttaa ihmiskuntaa tutustumaan uudelleen samoihin asioihin sekä luomaan Jumalan kuva meissä uudestaan. Vaikka meidät on fyysisesti erotettu Jumalan läsnäolosta, hänen lapsinaan voimme silti oppia tuntemaan hänet, hänen hyvyytensä ja rakkautensa. Rukouksen, jumalanpalvelemisen ja hänen sanansa tutkimisen kautta voimme lähestyä Jumalaa kuten Aadam ja Eeva Eedenissä.

Hyvä uutinen on, että Jeesuksen ja lunastussuunnitelman tähden kaikki ei ole menetetty. Meillä on toivo pelastuksesta ja ennallistamisesta. Kristillisen koulukasvatuksen tulisi ohjata oppilaita Jeesuksen luo – ymmärtämään, mitä hän on tehnyt hyväksemme ja millaista ennallistamista hän tarjoaa.

`Lue 2. Piet. 1:3–11. Vaikka me ihmiset menetimme paljon joutuessamme jättämään Eedenin, nämä jakeet tarjoavat rohkaisua kertoessaan, kuinka paljon voimme saada takaisin. Mitä meidän Pietarin ohjeen mukaan tulee tehdä etsiessämme Jumalan kuvan ennallistamista elämässämme?`

Jeesuksen kautta meille on annettu kaikki, ”mikä kuuluu tosi elämään ja jumalanpelkoon”. Mikä lupaus! Mitä tämä kaikki tosi elämään kuuluva sitten on? Pietari antaa meille luettelon: usko, lujuus, tieto, itsehillintä, kestävyys jne. Huomaa, että tieto on yksi Pietarin mainitsemista asioista. Tämä johtaa ajatuksemme tietysti kasvatukseen. Tosi kasvatus johtaa oikeaan tietoon, tietoon Kristuksesta. Näin meistä tulee enemmän hänen kaltaisiaan ja lisäksi voimme rohkeasti jakaa tietoamme hänestä toisille.

`Miten osaamme erottaa hyvän ja pahan tiedon toisistaan?`