---
title:  Ensimmäinen Koulu
date:  27/09/2020
---

Vaikka emme miellä puutarhaa luokkahuoneeksi, ajatus on täysin järkevä, varsinkin kun kyseessä on Eedenin kaltainen puutarha, joka oli täynnä Jumalan luomistyön koskemattomia rikkauksia. Meidän päiviemme näkökulmasta on vaikea kuvitella, kuinka paljon lankeamattomat olennot lankeamattomassa maailmassa pystyivät oppimaan tuossa ”luokkahuoneessa”, kun heillä oli opettajanaan Luoja itse.

`Lue 1. Moos. 2:7–23. Mitä huomaat Jumalan tarkoituksellisuudesta hänen luodessaan, sijoittaessaan ja työllistäessään Aadamin?`

Jumala loi miehen ja naisen omaksi kuvakseen, antoi heille kodin ja mielekästä työtä. Kun ajattelemme opettajien ja oppilaiden välisiä suhteita, Jumalalla ja hänen oppilaillaan oli ihanteellinen suhde. Jumala tunsi Aadamin kyvyt, sillä hän oli luonut tämän. Hän saattoi opettaa Aadamia tietäen, että tämä saavuttaisi täyden potentiaalinsa.

Jumala antoi ihmiselle vastuuta, mutta halusi antaa tälle myös onnellisuutta. Kenties juuri vastuun antaminen oli keino antaa onnellisuutta. Kukapa ei saisi tyydytystä ja jopa onnea siitä, että saa vastuutehtäviä, jotka voi uskollisesti täyttää? Jumala tunsi Aadamin ja sen, mitä tämä tarvitsisi menestyäkseen, joten hän antoi tälle tehtäväksi huolehtia puutarhasta. ”Herra Jumala asetti ihmisen Eedenin puutarhaan viljelemään ja varjelemaan sitä.” (1. Moos. 2:15.) Meidän, jotka tunnemme vain synnin ja kuoleman maailman, on vaikea kuvitella, millaista työ Eedenissä oli ja millaisia opetuksia Aadam sai huolehtiessaan puutarhakodistaan.

1. Moos. 2:19–23 kerrotaan, miten Jumala loi eläimet Aadamin seuraksi ja miten hän loi Eevan tälle vaimoksi. Jumala tiesi, että Aadam tarvitsi vertaisensa kumppanuutta ja apua; siksi hän loi naisen.

Jumala tiesi myös, että ihminen tarvitsi läheistä yhteyttä häneen, joten hän loi Eedenin puutarhan rajojen sisälle hyvin intiimin tilan. Kaikki tämä todistaa Jumalan luomistyön tarkoituksellisuudesta ja hänen rakkaudestaan ihmisiä kohtaan. Koska olemme jo niin kaukana Eedenistä, meidän on vaikeaa, mutta hauskaa, yrittää kuvitella, millaista siellä oli.

`Mitä luonto meille opettaa? Miten sen tarjoamat opit voivat hyödyttää meitä?`