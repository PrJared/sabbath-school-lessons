---
title:  Auktoriteetin Halveksijat
date:  01/10/2020
---

Jotkut ovat luonnonlahjakkuuksia koulussa. Heidän ei tarvitse nähdä suurta vaivaa saadakseen hyviä numeroita. Asiat jäävät helposti heidän mieleensä ja tieto tarttuu kuin itsestään. 2. Pietarin kirjeen luvut 1 ja 2 tekevät kuitenkin selväksi, että kasvatuksemme Kristuksessa on yhtäläisten mahdollisuuksien kokemus niille, jotka haluavat siihen sitoutua.

2. Pietarin kirjeen 1. luvun rohkaisevat sanat ovat vastakohta sille vakavalle varoitukselle, jonka saamme 2. Pietarin kirjeen 2. luvussa.

`Lue 2. Piet. 2:1–17. Millaisia tuomion sanoja Pietari esittää? Mitä toivoa meille luvataan tämän vakavan varoituksen ja tuomionjulistuksen lomassa?`

Huomaa, mitä Pietari kirjoittaa jakeessa 10 niistä, jotka halveksivat auktoriteettia. Miten terävä moite siitä, mitä nykyisinkin näemme ympärillämme! Seurakunnan on työskenneltävä tiettyjen valtarakenteiden puitteissa (ks. Hepr. 13:7, 17, 24), ja meidät on kutsuttu olemaan johtajillemme alamaisia ja kuuliaisia siinä määrin kuin he ovat kuuliaisia Herralle.

Tylyn tuomionjulistuksensa lomassa Pietari tarjoaa myös toisenlaisen näkymän (jae 9). Hän sanoo, että vaikka Jumalalla on voima hävittää ne, jotka valitsevat petoksen, hän voi myös ”pelastaa koetuksesta ne, jotka häntä pelkäävät”. Onko mahdollista, että osa kristillistä kasvatustamme on kiusausten karttamisen lisäksi sitä, että opimme, miten monilla eri tavoilla Jumala voi pelastaa meidät kiusauksista ja miten hän varjelee meitä niiltä, jotka ”salakuljettavat teidän keskuuteenne tuhoisia harhaoppeja” (2. Piet. 2:1)? Koska auktoriteettien halveksiminen näin vahvasti tuomitaan, eikö kristilliseen kasvatukseemme kuulu myös oppia oikea tapa muistaa johtajiamme (Hepr. 13:7) ja ymmärtää, miten olla heille kuuliaisia?

Vaikka ei voida sanoa, että Aadam ja Eeva olisivat halveksineet Jumalan auktoriteettia, he olivat kuitenkin tälle tottelemattomia. Heidän rikkomuksensa oli niin paha siksi, että he uskoivat valheen, joka oli räikeä vastakohta sille, mitä tuo auktoriteetti, Jumala itse, oli heille sanonut ja tehnyt heidän parhaakseen.

`Miksi on tärkeää, että jollakin on auktoriteettiasema, ja miksi on tärkeää, miten johtaja asemaansa käyttää ja miten toiset oikealla tavalla ovat hänelle alamaisia?`