---
title:  Kun Sanoma Ei Mene Perille
date:  29/09/2020
---

Kuten eilisestä tutkisteluosuudesta näimme, Jumalan sel­keästä kiellosta huolimatta Eeva kielellisestikin vesitti sen, mitä hänelle oli opetettu. Vaikka hän ei tulkinnut väärin sitä, mitä Herra oli sanonut, hän ei ilmeisestikään ottanut sitä tarpeeksi vakavasti. Eevan teon seurauksia ei voi liioitella.

Kun Eeva kohtasi käärmeen, hän toisti (joskaan ei aivan tarkasti) käärmeelle, mitä Jumala oli sanonut puutarhan puista (1. Moos. 3:2, 3). Tietenkään kielto ei ollut mikään uutinen käärmeelle. Käärme tunsi sen ja oli hyvin valmistautunut vääristelemään sitä viedäkseen Eevan viattomuuden.

`Tutki 1. Moos. 3:4–6. Sen lisäksi, että käärme suoraan kielsi sen, mitä Jumala oli sanonut, se sanoi jotakin muuta, mikä ilmeisesti tehosi Eevaan. Mitä? Mitä periaatteita käärme tässä hyödynsi?`

Kun käärme sanoi Eevalle, että osa Jumalan sanomasta ei pitänyt paikkaansa, Eeva olisi voinut mennä keskustelemaan asiasta Jumalan kanssa. Juuri tämä oli Eedenin kasvatusjärjestelmässä niin kaunista: oppilailla oli vapaa pääsy mahtavan opettajansa puheille. Tällaista emme kykene nyt edes käsittämään. Kuitenkin sen sijaan, että Eeva olisi paennut ja etsinyt Jumalan apua, hän hyväksyi käärmeen puheet. Käärmeen muunnellun totuuden hyväksyminen osoittaa, että Eeva jossakin määrin epäili Jumalaa ja sitä, mitä tämä oli heille sanonut.

Aadamkin joutui vaikeaan tilanteeseen. ”Aadam käsitti, että hänen kumppaninsa oli rikkonut Jumalan käskyn ja sen ainoan rajoituksen, jolla Jumala koetteli heidän uskollisuuttaan ja rakkauttaan. Hän kävi mielessään kauheaa taistelua ja suri sitä, että oli päästänyt Eevan erkanemaan luotaan. Mutta nyt oli teko tehty, ja hänen täytyi erota toveristaan, jonka seurasta hän oli iloinnut. Miten hän selviytyisi siitä?” (1AO 37.) Valitettavasti myös Aadam valitsi väärin, vaikka osasi erottaa oikean väärästä.

`Pohdi käärmeen petollisten sanojen ironiaa. Käärme sanoi, että jos he söisivät puusta, heistä tulisi ”Jumalan kaltaisia” (1. Moos. 3:5), vaikka he jo olivat Jumalan kaltaisia, kuten 1. Moos. 1:27 kertoo. Kuinka helposti tulemme petetyiksi ja miksi usko ja kuuliaisuus ovat ainoa suojamme silloinkin, vaikka olisimme saaneet mitä parhaimman koulutuksen?`