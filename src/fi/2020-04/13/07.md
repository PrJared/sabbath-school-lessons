---
title:  Lisäaineistoa
date:  25/12/2020
---

Lue Ellen White, Elämä ja kasvatus, s. 283–290 sekä Alfa ja omega, osa 8, s. 164–180 tai Suuri taistelu, s. 641–655 tai Suuri taistelu, taskup. s. 417–428.

”Leijona, joka täällä herättää pelkoa, lepäilee siellä yhdessä karitsan kanssa, ja Uudessa maassa vallitsee syvä rauha ja sopusointu. Uuden maan puut ovat suoria ja pitkiä, eikä niissä ole minkäänlaisia epämuodostumia. – – Muistuttakoon kaikki kaunis tämän maan päällä meitä kristallivirrasta ja vihreistä niityistä, tuulessa huojuvista puista ja elävän veden lähteistä, loistavasta kaupungista ja valkoiseen vaippaan puetuista laulajista, maailmasta, jonka kauneutta ei pysty kuvaamaan yhdenkään taiteilijan sivellin eivätkä kuolevaisten ihmisten kauneimmatkaan sanat.

Luo mielessäsi kuva pelastettujen kodista ja muista, että se on oleva ihanampi kuin kykenet loistavimmissakaan kuvitelmissasi hahmottamaan.” (Ma 385.)

”Pelko siitä, että tuleva perintö näyttää liian aineelliselta, oli saattanut monet hengellistyttämään juuri ne totuudet, jotka johtavat meitä ajattelemaan sitä kotinamme. Kristus vakuutti opetuslapsilleen, että hän meni valmistamaan heille sijaa Isänsä kodissa. Ne, jotka vastaanottavat Jumalan sanan opetukset, eivät ole aivan tietämättömiä taivaallisesta kodista. – – Ihmiskieli ei kykene kuvailemaan vanhurskaiden palkkaa. Sen tulevat tuntemaan vain ne, jotka näkevät sen. Rajoitettu mieli ei voi käsittää Jumalan paratiisin ihanuutta.” (8AO 176, 177.)

**Keskustelunaiheita**

`Pohtikaa vielä Pascalin ajatuksia siitä, miten ihmiset vaikuttavat niin piittaamattomilta siitä, mitä iankaikkisuus tuo tullessaan. Miksi ihmiset mielestänne ovat tuollaisia? Miksi tällainen asenne on hyvin epälooginen?`

`Ajatelkaa niitä uskomattomia mysteereitä, joita luonto pitää sisällään. Olkoon kyse biologian, geologian, tähtitieteen, fysiikan tai kemian arvoituksista, kaikki onkin paljon monimutkaisempaa kuin ihmiset alun perin ajattelivat. Tiedemiehet eivät esimerkiksi puhu enää ”yksinkertaisista elämänmuodoista”, koska on käynyt ilmi, että ne eivät sittenkään ole kovin yksinkertaisia. Jokainen uusi läpimurto ja löytö tuntuu vain nostavan esiin uusia kysymyksiä, joihin tarvitaan vastaus. Miten tämä auttaa meitä ymmärtämään, kuinka paljon saammekaan oppia ”tulevan maailman koulussa”?`