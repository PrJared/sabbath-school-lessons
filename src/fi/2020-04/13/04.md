---
title:  Silloin Me Ymmärrämme
date:  22/12/2020
---

”Taivas on koulu, jonka tutkimusalana on maailmankaikkeus ja opettajana iankaikkinen Jumala. Tämän koulun haaraosasto perustettiin Eedeniin. Kun pelastussuunnitelma on loppuunsaatettu, opetus Eedenin koulussa alkaa jälleen.” (EK 283.)

Jos olet kuten useimmat ihmisistä, sinulla on paljon kysymyksiä – kysymyksiä synnistä, kärsimyksestä, sairauksista, kuolemasta ja siitä, miksi tapahtui niin tai näin.

Meillä on kysymyksiä myös luonnon toiminnasta ja kaikista sen salaisuuksista. Huolimatta tieteen valtavista edistysaskeleista, jotka auttavat meitä ymmärtämään maailmaamme ja maailmankaikkeuttamme paremmin, paljon jää yhä ymmärryksemme ulkopuolelle.

Kaikkialla yksinkertaisimmista elämänmuodoista aina päämme yläpuolella kaartuvaan taivaaseen, subatomisten hiukkasten liikkeistä aina kiertyviin galakseihin, joita on hajallaan pitkin maailmankaikkeutta, kohtaamme todellisuuden, joka on paljon suurempi ja syvempi kuin pystymme käsittämään, varsinkaan siinä lyhyessä ajassa, joka meillä täällä nyt on opiskella näitä asioita itseksemme.

Toisaalta, sitten kun on ikuisuus aikaa opiskella, monet mysteerit varmasti aukenevat meille.

**Mitä seuraavat jakeet kertovat siitä, mitä opimme sitten kun koko tämä surullinen synnin, kärsimyksen ja kuoleman episodi lopulta päättyy?**

`1. Kor. 13:12`

`1. Kor. 4:5`

Meille luvataan ymmärrystä asioihin, jotka nyt ovat meiltä salattuja. Miten ihana toivo onkaan siinä, että sitten kun kerran näemme ja ymmärrämme asioita, jotka nyt tuntuvat vaikeilta, meillä on vain Jumalan ylistystä sydämessämme. Tärkeintä meille nyt on se, että pidämme kiinni uskostamme ja luotamme Jumalan lupauksiin, elämme saamamme valon mukaan ja kestämme loppuun asti. Hyvä uutinen on tämä: ”Kestän kaiken hänen avullaan, joka antaa minulle voimaa.” (Fil. 4:13.)

`Mitä raskaita kysymyksiä sinulla on sydämelläsi? Mitkä asiat tuntuvat nyt täysin käsittämättömiltä?`