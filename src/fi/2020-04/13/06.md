---
title:  Suuri Opettaja
date:  24/12/2020
---

Kuten olemme koko tämän neljänneksen ajan saaneet nähdä, yksi Jeesuksen maanpäällisen työn keskeisistä tehtäväalueista oli toimia opettajana. Julkisen työnsä alusta lähtien Jeesus jatkuvasti opetti seuraajiaan niin sanoin kuin teoin tuntemaan totuutta hänestä, Isästä, pelastuksesta ja siitä toivosta, joka meitä odottaa (ks. Matt. 5:2; Mark. 4:2; Luuk. 19:47; Joh. 6:59).

Ei tarvitse kuin selailla evankeliumeita, mitä tahansa niistä, ja kaikkialta löydämme Jeesuksen opettamasta. Vielä nytkin Herra jatkaa meidän opettamistamme sanansa kautta, ja opetus jatkuu myös uudessa maassa. Kuinka erilaista se kuitenkin tulee olemaan olotilassa, josta puuttuvat synnin tuomat kuormat ja rajoitteet!

`”Jos häneltä kysytään: ’Mitä ovat nuo haavat sinun rinnassasi?’ hän vastaa: ’Minua lyötiin ystävieni huoneessa.’” (Sak. 13:6, RK 2012.) Mistä jae mielestäsi puhuu?`

”Ikuisuuden vuosien vieriessä tulee esiin runsaammin ja yhä kirkkaampia Jumalan ja Kristuksen ilmestyksiä. Tiedon karttuessa lisääntyvät myös rakkaus, kunnioitus ja onni. Mitä paremmin ihmiset oppivat tuntemaan Jumalaa, sitä enemmän he ihailevat hänen luonnettaan. Kun Jeesus avaa heidän eteensä lunastuksen rikkaudet ja ihmeelliset saavutukset suuressa taistelussa saatanaa vastaan, lunastettujen sydän täyttyy yhä palavammalla rakkaudella, ja yhä ihastuneempina he helähdyttävät kultaharppujaan, enkelijoukon, luvultaan kymmenentuhatta kertaa kymmenentuhatta ja tuhat kertaa tuhat, yhdistäessä äänensä mahtavaan ylistyslauluun. – –

Suuri taistelu on päättynyt. Syntiä ja syntisiä ei enää ole. Koko maailmankaikkeus on puhdas. Sama sopusoinnun ja ilon sykintä tuntuu läpi koko suuren luomakunnan. Hänestä, joka loi kaiken, virtaa elämää, valoa ja iloa rajattoman avaruuden kaikkiin maailmoihin. Pienimmästä atomista suurimpaan maailmaan kaikki oliot, elolliset ja elottomat, julistavat himmentämättömässä kauneudessaan ja täydellisessä ilossaan, että Jumala on rakkaus.” (8AO 180.)

`Niistä uskomattomista totuuksista, joista saamme oppia kautta koko ikuisuuden, mikään ei kiehdo mieltämme niin paljon kuin Kristuksen puolestamme antama uhri. Miten voit oppia paremmin arvostamaan sitä?`