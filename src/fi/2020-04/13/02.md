---
title:  Kuolleiden Kohtalo
date:  20/12/2020
---

Eräs 1600-luvun ranskalainen kirjailija, Blaise Pascal, mietiskeli ihmiskunnan tilaa. Hänestä yksi asia oli aivan selvä: riippumatta siitä, kuinka kauan ihminen eli (eivätkä ihmiset tuolloin eläneet kovin vanhoiksi) ja kuinka hyvän elämän hän eli (eikä elämä tuohon aikaan aina niin hyvääkään ollut), ennemmin tai myöhemmin hän kuoli kuitenkin.

Lisäksi se, mitä kuoleman jälkeen tulee, on loputtomasti pitkäkestoisempaa kuin pieni elämänhetki täällä ennen kuolemaa. Siksi Pascalin mielestä järkevintä, mitä ihminen saattoi tehdä, oli selvittää, millainen kohtalo kuolleita odottaa. Hän oli ihmeissään nähdessään ihmisten tuohtuvan sellaisista asioista kuin ”viran menetys tai jokin kuviteltu omaan kunniaan kohdistuva loukkaus”, mutta eivät olleet lainkaan kiinnostuneita siitä, mitä heille tapahtuisi kuoleman jälkeen.

Pascal osui oikeaan. Siksi Raamattu varmasti puhuukin niin paljon siitä lupauksesta, joka odottaa niitä, jotka ovat löytäneet pelastuksensa Jeesuksessa. Lupaus koskee sitä, mikä pelastettuja odottaa tulevaisuudessa.

`Lue seuraavat jakeet. Mitä toivoa ne tarjoavat meille? Joh. 6:54; Joh. 3:16; 1. Joh. 5:13; 1. Tim. 1:16; Joh. 4:14; Joh. 6:40; Juud. 1:21; Tit. 3:7.`

Ristin valossa ikuinen elämä tuntuu ymmärrettävältä; sen valossa mikään muu vaihtoehto ei käy järkeen. Maailmankaikkeuden Luoja, Jumala itse – hän, joka ”on luonut maailmat” (Hepr. 1:2) ja jossa ”me elämme, liikumme ja olemme” (Ap. t. 17:28) – tuli ihmislihaksi, joka kuoli. Niin, minkä takia? Siksikö, että lopulta mätänisimme kuin auton alle jääneet eläimet?

Uusi testamentti on täynnä lupauksia ikuisesta elämästä, sillä vain ikuinen takaa täydellisen korvauksen. Ei miljoona, ei edes miljardi vuotta voi sisältää niin paljon hyviä hetkiä, että ne korvaisivat kaiken pahan. Vain iankaikkisuus tasaa puntit, ja enemmänkin. Onhan ääretön aina äärettömän paljon enemmän kuin rajallinen aika.

Pascal oli oikeassa: aikamme täällä on hyvin rajattu verrattuna siihen, mitä on tulossa. Kuinka typerää olla valmistautumatta ikuisuuteen, joka meitä odottaa.

`Mitä sanot ihmiselle, joka on piittaamaton siitä, mitä kuoleman jälkeen tapahtuu? Miten voit auttaa häntä näkemään, kuinka järjetön tuollainen asenne todellisuudessa on?`