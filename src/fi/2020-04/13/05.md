---
title:  Tulevan Maailman Koulu
date:  23/12/2020
---

`”Tämä hetkellinen ja vähäinen ahdinkomme tuottaa meille määrättömän suuren, ikuisen kirkkauden. Emmekä me kiinnitä katsettamme näkyvään vaan näkymättömään, sillä näkyvä kestää vain aikansa mutta näkymätön ikuisesti.” (2. Kor. 4:17, 18.) Mitä toivoa jakeet meille antavat? Mitä nämä näkymättömät ja ikuiset asiat, joita odotamme ja joita meille on Jeesuksen kautta luvattu, voisivat muun muassa olla? Ks. myös Ilm. 21:1, 2; Ilm. 2:7; Ilm. 7:14–17.`

Jeesuksessa meille annetut lupaukset ovat tosia ja meillä on täysi syy luottaa niihin, mutta tosiasia on se, että Raamattu antaa meille vain vihjeitä, pieniä välähdyksiä siitä, mikä meitä odottaa. Siitä voimme kuitenkin olla varmoja, että elämä tulee olemaan upeaa. Ajattele nyt, miten hienoa se olisi jo pelkästään siksi, että synnin tuhot puuttuisivat.

Kaikki kipumme ja kärsimyksemme, kaikki ne asiat, joiden kanssa taistelemme täällä, johtuvat synnistä ja sen seurauksista. Kristus tuli kumoamaan kaiken sen, ja hän tulee ennallistamaan maailman sellaiseksi kuin Jumala sen alun perin ennen synnin tuloa tarkoitti. Itse asiassa maailmasta tulee vielä parempi, sillä kaiken sen loiston keskellä saamme ikuisesti nähdä Jeesuksen käsissä ja jaloissa olevat arvet, jotka kertovat lunastuksemme hinnan.

”Siellä meidän näköämme himmentävä verho on poistettu ja silmämme näkevät sen kauneuden maailman, josta nyt näemme välähdyksiä mikroskoopin avulla. Katselemme taivaitten ihanuuksia, joita nyt kaukaa tarkastellaan kaukoputken välityksellä. Synnin sumu on poistunut ja koko maa esiintyy ’Herran meidän Jumalamme ihanuudessa’. Mikä alue avautuukaan tutkittavaksemme! Siellä tutkija voi tarkastella luomisen jälkiä havaitsematta merkkejä pahuuden laista. Hän voi kuunnella luonnon musiikkia ilman, että siitä erottuu valittavaa säveltä tai surun pohjasävyä. Kaikissa luoduissa hän voi havaita saman käsialan. Avarassa maailmankaikkeudessa hän voi nähdä valtavana Jumalan nimikirjoituksen, eikä maassa, meressä tai taivaalla ole enää jälkeäkään pahasta.” (EK 284–286.)

`Yritä kuvitella, millaista on elää ikuisuus täysin uudenlaisessa maailmassa. Millaiseksi kuvittelet elämän silloin? Mitä asioita erityisesti odotat?`