---
title:  Ettette Unohtaisi
date:  08/10/2020
---

Ennen kuin Israelin kansa pääsi astumaan luvattuun maahan Mooses puhui heille vielä viimeisen kerran muistellen, miten ihmeellisesti Herra oli heitä johtanut. Yhä uudelleen hän varoitti heitä unohtamasta Herran tekoja heidän hyväkseen. Monella tapaa 5. Mooseksen kirja oli Mooseksen viimeinen tahto ja testamentti. Vaikka se on kirjoitettu tuhansia vuosia sitten, tilanteessa ja kulttuurissa, joka oli hyvin erilainen kuin maailma, jossa tänä päivänä elämme, kirjan periaatteet ovat sovellettavissa myös meihin.

Lue 5. Moos. 6. Mitä luku opettaa kristillisen kasvatuksen periaatteista? Minkä tulisi olla keskeisintä opettaessamme paitsi lapsiamme myös ketä tahansa, joka ei tunne Jumalaa ja hänen suuria pelastustekojaan? Mitä varoituksia jakeista löytyy?

Vanhempien tuli opettaa lapsilleen Herran mahtavista teoista. He saivat myös selkeän varoituksen olla unohtamatta, mitä Jumala oli tehnyt heidän hyväkseen.

Koska vanhemmilla on ensisijaisen tärkeä tehtävä antaa raamatullista opetusta lapsilleen, heidän velvollisuutensa on järjestää elämänsä sillä tavoin, että heillä on riittävästi tietoa ja aikaa viettää lastensa kanssa.

”Lapsen ensimmäinen opettaja on äiti. Vuosina, jolloin vastaanottavaisuus on suurin ja kehitys nopein, lapsen kasvatus on suurelta osalta äidin käsissä.” (EK 259.)

Varhaislapsuus on tärkeää aikaa, jolloin vanhemmat välittävät lapsilleen Jumalan rakkautta ja lupauksia. Säännöllisen ajan järjestäminen, jolloin voit henkilökohtaisesti opettaa Jumalan viisautta ja lupauksia lapsillesi, tulee vaikuttamaan myönteisesti perheesi elämään tulevissakin sukupolvissa.

`”Teroita niitä alinomaa lastesi mieleen ja puhu niis-  tä, olitpa kotona tai matkalla, makuulla tai jalkeilla.” (5. Moos. 6:7.) Mikä on jakeen keskeinen sanoma? Mitä se kertoo siitä, kuinka tärkeää on aina pitää Jumalan todellisuus lastemme ja itsemme nähtävänä?`