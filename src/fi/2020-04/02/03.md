---
title:  Jeesuksen Lapsuus
date:  05/10/2020
---

Raamattu kertoo hyvin vähän Jeesuksen lapsuudesta. Nuo vuodet ovat jääneet meille suurimmaksi osaksi arvoitukseksi. Jotakin meille on kuitenkin kerrottu Jeesuksen maanpäällisten vanhempien, Joosefin ja Marian, luonteesta. Se, mitä opimme heistä, voi auttaa selittämään meille Jeesuksen lapsuutta ja varhaista kasvatusta.

**Mitä seuraavat raamatunpaikat opettavat meille Mariasta ja Joosefista? Millaisen käsityksen ne antavat siitä, kuinka nämä vanhemmat kasvattivat Jeesusta?**

`Luuk. 1:26–38`

`Luuk. 1:46–55`

`Matt. 1:18–24`

Jakeet paljastavat, että Maria ja Joosef olivat molemmat uskollisia juutalaisia, jotka pyrkivät elämään kuuliaisina Jumalan laille ja käskyille. Kun Herra ilmestyi heille ja kertoi, mitä oli tapahtuva, he tekivät uskollisesti kaiken niin kuin heitä pyydettiin.

”Jeesus-lapsi ei saanut opetusta synagoogakouluissa. Hänen äitinsä oli hänen ensimmäinen inhimillinen opettajansa. Hänen huuliltaan ja profeettain kirjakääröistä hän oppi taivaallisia asioita. Juuri samat sanat, jotka hän itse oli puhunut Moosekselle Israelia varten, hän sai nyt oppia äitinsä polvella. Vartuttuaan lapsesta nuorukaiseksi hän ei etsinyt opetusta rabbiinien kouluista. Hän ei tarvinnut opetusta sellaisista lähteistä, sillä Jumala oli hänen opettajansa.” (4AO 49, 50.)

Epäilemättä Maria ja Joosef olivat hyviä ja uskollisia opettajia lapselleen, mutta kuten Luuk. 2:41–50 osoittaa, heidän pojassaan oli paljon sellaista, mitä he eivät ymmärtäneet, sillä Jeesuksella oli tietoa ja viisautta, jonka hän oli saanut suoraan Herralta.

`Lue uudelleen yllä oleva Ellen G. Whiten lainaus. Miten ymmärrämme sen, että Jeesus oppi äitinsä polvella sanoja, joita oli itse lausunut? Mitä tämä kertoo meille Jumalan uskomattomasta rakkaudesta? Miten meidän langenneiden ja syntisten olentojen tulisi reagoida tähän?`