---
title:  Vanhempien Tehtävä
date:  07/10/2020
---

”Ja te isät, älkää herättäkö lapsissanne vihaa, vaan kasvattakaa ja ojentakaa heitä Herran tahdon mukaan.” (Ef. 6:4.)

”Jos hyvän vaimon löydät, löydät aarteen, kalliimman kuin meren helmet.” (Sananl. 31:10.)

Vanhemmilla on suuri vastuu. Isä on perheen pää, ja perhe on kuin taimitarha, josta taimet siirtyvät aikanaan seurakuntaan, kouluun ja yhteiskuntaan. Jos isä on heikko, vastuuntunnoton ja taitamaton, siitä kärsivät niin perhe, seurakunta, koulu kuin yhteiskuntakin. Isien tulisi ilmentää elämässään Hengen hedelmää (Gal. 5:22, 23).

Äideillä on kenties yhteiskunnan merkittävin rooli. Heillä on suuri vaikutus lastensa luonteen muovaamiseen ja kodin ilmapiirin luomiseen. Isän tulisi tehdä kaikkensa osallistuakseen yhdessä äidin kanssa lasten kasvatukseen.

`Mitä isät ja äidit voivat oppia seuraavista raamatunpaikoista? Ef. 5:22, 23, 25, 26; 1. Kor. 11:3; 2. Kor. 6:14; Room. 13:13, 14; 2. Piet. 1:5–7; Fil. 4:8.`

Kristittyjen vanhempien velvollisuus on käyttäytyä Raamatun antaman mallin mukaan. Avioliitto on vertauskuva Kristuksen suhteesta seurakuntaan. Jos vanhemmat kieltäytyvät johtamasta tai jos he johtavat tyrannin tavoin, he maalaavat väärää kuvaa Kristuksesta lapsilleen ja maailmalle. Jumala käskee kristittyjä vanhempia ahkerasti opettamaan lapsiaan (ks. 5. Moos. 6:7). Vanhemmilla on velvollisuus opettaa lapsiaan rakastamaan Herraa kaikesta sydämestään. Heidän tulee opettaa heille Herran pelkoa ja Herralle antautumista.

5. Moos. 6:7 Israelin kansa sai ohjeita lastensa kasvattamiseksi, jotta nämä tuntisivat Herran suuret teot kansansa hyväksi. Vanhemmilla oli silloin mahtavia kertomuksia esittää lapsilleen, mutta meillä, Kristuksen ristin jälkeistä aikaa elävillä, on vielä parempi kertomus lapsillemme, eikö vain?

Näin siis se kasvatus, jota annamme, on jatkuva ja ennakoiva prosessi, jossa me valamme Jumalan totuutta lapsiemme mieleen ja valmistamme heitä henkilökohtaiseen suhteeseen Kristuksen kanssa.

Jokainen meistä on kuitenkin saanut pyhän lahjan: vapaan tahdon. Kun lapsemme ovat kasvaneet aikuisiksi, heidän täytyy vastata itse itsestään Jumalan edessä.