---
title:  Viestintä
date:  06/10/2020
---

Sanan todellisessa merkityksessä kasvatus on kaikilla tasoillaan viestintää. Opettajalla on ymmärrystä, tietoa, viisautta, faktoja yms. välitettävänä oppilaalleen. Sen, jolla on paljon ymmärrystä, täytyy omata myös taito viestittää se toisille, sillä mitä hyötyä hänen tiedoistaan muuten on, ainakaan opetusmielessä?

Toisaalta hyvät opetustaidot eivät ole vain hyvää viestintätaitoa. Koko prosessille tärkeää on myös suhteen luominen. ”Todellinen opettaja voi antaa oppilailleen harvoja lahjoja, jotka olisivat niin arvokkaita kuin hänen oma toveruutensa. Voimme oppia ymmärtämään ihmisiä – ja erityisesti tämä koskee lapsia ja nuoria – vain myötätuntoisen kanssakäymisen välityksellä, ja meidän täytyy ymmärtää heitä voidaksemme olla heille mahdollisimman suureksi hyödyksi.” (EK 199.)

Toisin sanoen, hyvässä opetuksessa oppilas kohdataan myös emotionaalisella ja henkilökohtaisella tasolla. Jos ajattelemme perhettä kouluna, tämä on todella tärkeää. Oppilaan ja opettajan välille täytyy rakentaa hyvä suhde.

Suhteita luodaan ja ylläpidetään viestinnän avulla. Kun kristityt jättävät Jumalan kanssa viestimisen, esimerkiksi Raamatun lukemisen ja rukouksen, heidän suhteensa Jumalaan jää seisahtuneeseen tilaan. Perheet tarvitsevat jumalallista ohjausta siihen, että voivat kasvaa Kristuksen armossa ja tuntemisessa.

`Lue seuraavat raamatunpaikat. Mitä ne opettavat vahvojen perhesuhteiden (tai minkä tahansa suhteiden) luomisesta? Ps. 37:7–9; Sananl. 10:31, 32; Sananl. 27:17; Ef. 4:15; 1. Joh. 3:18; Tit. 3:1, 2; Jaak. 4:11.`

Oikeanlaisen viestinnän harjoittaminen valmistaa perheen jäseniä henkilökohtaiseen suhteeseen Kristuksen kanssa ja lisäksi se auttaa kehittämään perheen keskinäisiä suhteita. Se avaa sellaisia viestintäkanavia, joiden muodostamisesta saa iloita siinä vaiheessa, kun lapset saavuttavat murrosiän ja aikuisuuden. Vaikka sinulla ei olisi lapsia, jakeista löytyvät periaatteet ovat hyviä ohjenuoria kaikenlaisiin ihmissuhteisiin.

`Miksi merkityksellistä ei ole vain se, mitä sanomme, vaan myös se, kuinka sanomme? Mitä olet oppinut tilanteista, joissa tapasi sanoa jotakin pilasi viestisi sisällön, vaikka se muutoin olikin totta ja oikein?`