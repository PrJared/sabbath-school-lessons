---
title:  Palvo Lunastajaa
date:  21/10/2020
---

Niin keskeinen kuin luomisoppi onkin uskomme kannalta, oppi ei esiinny yksinään, varsinkaan Uudessa testamentissa. Se on usein yhdistetty erottamattomasti lunastusopin kanssa. Tämä johtuu siitä, että tässä langenneessa synnin ja kuoleman maailmassa pelkkä luominen ei riitä. Me elämme, taistelemme, kärsimme (kaikki meistä) ja mitä sitten? Me kuolemme ja lopulta meidän kohtalomme ei ole sen kummempi kuin tien poskeen jääneiden eläinten raatojen.

Mitä hienoa tuossa muka on?

Siksi maailmankatsomuksessamme keskeisellä sijalla on myös oppi lunastuksesta. Uskomme keskiössä on Jeesus Kristus, joka kuoli ristillä ja nousi ylös kuolleista.

`Lue Joh. 1:1–14. Mitä jakeet kertovat siitä, kuka Jeesus oli ja mitä hän on tehnyt meidän hyväksemme?`

Katso myös ensimmäisen enkelin sanomaa: ”Minä näin taas uuden enkelin, joka lensi korkealla taivaan laella. Hänen tehtävänään oli julistaa ikuinen evankeliumi maan asukkaille, kaikille kansoille, heimoille, kielille ja maille. Hän kuulutti kovalla äänellä: ’Pelätkää Jumalaa ja antakaa hänelle kunnia – hänen tuomionsa aika on tullut! Kumartakaa häntä, joka on luonut taivaan, maan ja meren ja vesien lähteet.” (Ilm. 14:6, 7.) Huomaa, että ”ikuinen evankeliumi” on yhdistetty suoraan Jumalaan Luojana. Kun tajuamme, että Jumala, joka loi meidät, on sama Jumala, joka ihmislihaksi tulleena kantoi meidän synneistämme koituvan rangaistuksen päällään, emme enää ihmettele, että meitä kutsutaan palvomaan häntä. Onko lisäksi jotakin muuta, mitä voimme tehdä tajutessamme, millainen meidän Jumalamme todella on?

Kristuksen ja hänen ristinsä tulee pysyä ensimmäisellä sijalla opetuksessamme, mutta opetukseen tulee sisällyttää myös Kristuksen toinen tuleminen, sillä Kristuksen ensimmäinen tuleminen ei paljoakaan hyödytä meitä, ellei ole myös toista tulemista. Raamatun ilmoituksen perusteella voidaan sanoa, että Kristuksen ensimmäinen ja toinen tuleminen ovat saman tapahtuman – pelastussuunnitelman – kaksi eri vaihetta.

`”Kaikki on syntynyt hänen kauttaan.” (Joh. 1:3, RK 2012.) Mieti, että hän, jonka kautta kaikki on syntynyt, kuoli ristillä meidän puolestamme. Miksi Jumalan palvomisen tulisi olla luonnollinen reaktiomme tähän?`