---
title:  Lisäaineistoa
date:  23/10/2020
---

”Kasvatuksen tosi tarkoituksena on Jumalan kuvan palauttaminen ennalleen ihmissielussa.” (2AO 185.) Tätä ajatusta vasten voimme nähdä, miksi vakaa kristillinen maailmankatsomus on keskeistä adventistisessa koulukasvatuksessa. Kasvatus itsessään ei välttämättä ole hyvää. Ihminen on voinut saada kasvatuksen ja korkeankin koulutuksen, jossa on korostettu ajatuksia ja asenteita, jotka ovat täysin vastakkaisia Raamatun periaatteiden kanssa. Siksi meidän seitsemännen päivän adventisteina on huolehdittava, että koulu- ja kasvatusjärjestelmämme perustuvat kristilliselle maailmankuvalle. Kaikkia kasvatuksen, tieteen, historian, etiikan, kulttuurin jne. aloja tulee opettaa kristillisen maailmankuvan pohjalta eikä näkökulmasta, joka on ristiriidassa sen kanssa tai sivuuttaa sen merkityksettömänä. Ei ole olemassa neutraalia näkökulmaa, vaan ihminen katsoo aina elämää ja todellisuutta oman maailmankatsomuksensa antaman suodattimen läpi, vaikka ei olisi rakentanutkaan katsomustaan mitenkään järjestelmällisesti. Tämän takia on olennaisen tärkeää, että raamatullinen maailmankuva muodostaa perustan kaikelle kasvatustyöllemme.

**Keskustelunaiheita**

`Millaisia esimerkkejä historiasta löytyy siitä, miten kokonaiset koulujärjestelmät ovat olleet (tai ovat edelleen) hyvin tuhoisia? Missä tällaista on esiintynyt? Mitä oppilaille opetettiin? Mitä voimme oppia näistä ilmiöistä? Miten voimme suojella omia koulu- ja kasvatuslaitoksiamme näiltä tuhoavilta vaikutteilta?`

`Tämän viikon tutkistelussa tarkastelimme Jumalan olemassaoloa, luomista, Raamattua, lunastussuunnitelmaa ja Jumalan lakia. Mitä muita tärkeitä piirteitä tulisi sisällyttää kokonaisvaltaiseen kristillisen maailmankuvaan?`

`Eräs 1700-luvun ajattelija kirjoitti: ”Oi, omatunto, omatunto! Sinä jumalallinen vaisto, sinä älykkään ja vapaan, mutta kuitenkin tietämättömän ja rajoittuneen ihmisen varma opas, sinä erehtymätön oikean ja väärän arvioija, joka saat ihmisen muistuttamaan Jumalaa.” Mikä tässä kannanotossa on oikeaa ja mikä väärää?`

`Tarkastele uudestaan Ellen Whiten lausuntoa: ”Kasvatuksen tosi tarkoituksena on Jumalan kuvan palauttaminen ennalleen ihmissielussa.” (2AO 185.) Mitä tämä tarkoittaa?`