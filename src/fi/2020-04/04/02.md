---
title:  Herran Silmät
date:  18/10/2020
---

Eräs Oxfordin yliopiston professori on esittänyt teorian, että me, maailma ja kaikki, mikä meitä ympäröi, ei ole todellista, vaan olemme joidenkin avaruusolentojen digitaalisia luomuksia, jotka he ovat kehitelleet supertehokkailla tietokoneillaan. Kummallisuudestaan huolimatta teoria nostaa esiin tärkeän kysymyksen: Mikä on todellisuuden luonne?

Mahdollisia vastauksia on kaksi, vaikkakin vain toinen on järkevä. Ensimmäinen vastaus on, että maailmankaikkeus – ja kaikki mitä siinä on, me mukaan lukien – yksinkertaisesti vain on. Kukaan ei ole sitä luonut eikä muotoillut. Se vain on täällä. Tämä on kylmä fakta. Ei ole jumalaa tai jumalia, ei mitään jumalallista. Todellisuus on puhtaasti aineellista, pelkästään luonnollista. Kuten joku sanoi 2 500 vuotta sitten (ei siis mikään uusi ajatus): täällä ei ole muuta kuin ”atomeja ja tyhjyyttä”.

Toinen vastaus on, että joku jumalallinen olento (tai olennot) loi maailmankaikkeuden. Tämä tuntuu loogisemmalta kuin ajatus siitä, että maailmankaikkeus vain olisi olemassa ilman minkäänlaista selitystä. Tämä kanta sisältää luonnonympäristön eli maailman, jossa on ”atomeja ja tyhjyyttä”, mutta se ei rajoitu siihen. Se avaa oven todellisuuteen, joka on paljon laajempi, syvempi ja moniulotteisempi kuin ateistinen ja materialistinen maailmankuva.

`Mitä näkökulmia seuraavat tekstit tuovat tämän päivän tutkistelussa esitettyihin ajatuksiin? Ps. 53:2; Sananl. 15:3; Joh. 3:16; Jes. 45:21; Luuk. 1:26–35.`

Kristillisen kasvatuksen keskiössä on paitsi Jumala, myös se, millainen Jumala hän on: henkilökohtainen Jumalamme, joka rakastaa meitä ja on vuorovaikutuksessa kanssamme. Hän on ihmeitä tekevä Jumala, joka käyttää luonnonlakeja hyväkseen. Ne eivät kuitenkaan sido häntä, ja halutessaan hän voi toimia niitä vastaan (esim. Jeesuksen neitseellinen sikiäminen). Tällaisen näkökulman opettaminen on erityisen tähdellistä meidän päivinämme, koska suuri osa maailman älymystöstä avoimesti ja anteeksipyytelemättä opettaa ateistista ja naturalistista maailmankuvaa väit­täen virheellisesti tieteen tukevan sitä.

`Miksi raamatullinen maailmankuva on loogisempi ja rationaalisempi kuin sen ateistinen kilpailija?`