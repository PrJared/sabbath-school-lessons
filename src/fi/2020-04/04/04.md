---
title:  Raamatullinen Maailmankuva
date:  20/10/2020
---

Kukaan meistä ei katso maailmaa neutraalista näkökulmasta. Esimerkiksi ateisti nähdessään taivaalla sateenkaaren näkee siinä vain luonnonilmiön. Sillä ei ole mitään muuta merkitystä kuin se, minkä ihmiset päättävät sille antaa. Toisaalta taas, jos sateenkaarta katselee joku, joka omaa raamatullisen maailmankuvan, hän näkee siinä veden ja valon muodostaman luonnonilmiön lisäksi myös vakuutuksen Jumalan lupauksista olla tuhoamatta maailmaa enää vedellä (1. Moos. 9:13–16). ”Miten suopeasti Jumala säälikään harhautuvia luotujaan sijoittamalla kauniin sateenkaaren pilviin merkiksi hänen ja ihmisten välisestä liitosta! – – Jumalan tarkoitus oli, että kun lapset tulevina aikoina kysyisivät tuon kauniina kaareutuvan väriloiston merkitystä, vanhemmat kertoisivat vedenpaisumuksesta ja siitä, miten Jumala oli asettanut sateenkaaren pilviin vakuuttaakseen heille, ettei vesitulva enää koskaan peittäisi koko maata.” (1AO 86.)

Seitsemännen päivän adventisteille Raamattu on edelleen uskon perustana oleva teksti. Se opettaa, millainen maailmankuva meillä tulisi olla, ja antaa meille ”suodattimen”, jonka kautta voimme katsella ja ymmärtää maailmaa, joka voi olla pelottava ja sekava. Raamattu tarjoaa sapluunan, joka auttaa paremmin ymmärtämään todellisuutta, jossa olemme ja joka usein saa meidät hämmentymään.

`Mitä sellaisia totuuksia seuraavista raamatunpaikoista löytyy, jotka auttavat meitä ymmärtämään paremmin todellisuutta, jossa elämme? Ef. 6:12; Mark. 13:7; Room. 5:8; Room. 8:28; Saarn. 9:5; Ilm. 20:5, 6.`

Meidän on lujasti pitäydyttävä Raamatun opetuksissa, sillä ne ovat Jumalan ihmisille ilmoittama totuus, joka selittää meille tästä maailmasta monia asioita, joita emme muutoin tietäisi tai ymmärtäisi. Siksi kaiken kristillisen kasvatuksen tulee perustua Jumalan sanalle ja kaikki sille vastakkainen opetus tulee hylätä.

`Mitä Raamatun opetuksia tulee mieleesi, jotka ovat selvästi vastakkaisia sille, mitä ihmiset yleisesti ajattelevat? Mitä tämä ero opettaa meille siitä, kuinka tärkeää on, että me uskollisesti pitäydymme Jumalan sanassa?`