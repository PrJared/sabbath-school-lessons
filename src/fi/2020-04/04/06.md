---
title:  Jumalan Laki
date:  22/10/2020
---

Vuosia sitten Ranskassa väiteltiin siitä, pitäisikö kuolemanrangaistus lakkauttaa. Lakkauttamista kannattavat pyysivät kirjailija ja filosofi Michel Foucaultia kirjoittamaan asiasta. Foucault ei tyytynyt kirjoittamaan vain kuolemanrangaistuksen lakkauttamisen puolesta, vaan ehdotti koko vankilajärjestelmän lakkauttamista ja vankien vapauttamista.

Miksi? Koska hänelle kaikki moraalijärjestelmät olivat vallanpitäjien asettamia järjestelmiä massojen kontrolloimiseksi, eikä moraalisilla säännöstöillä ollut laillista oikeutusta.

Vaikka näkemys on äärimmäinen, sitä voidaan pitää loogisena johtopäätöksenä ikivanhaan ongelmaan. Mooses käsitteli samaa asiaa muinaisten israelilaisten kanssa tuhansia vuosia sitten. ”Älkää silloin tehkö, kuten me nyt teemme, ­sillä täällä jokainen menettelee niin kuin oikeaksi katsoo.”            (5. Moos. 12:8; ks. myös Tuom. 17:6; Sananl. 12:15.)

Emme ole itsessämme vanhurskaita, pyhiä emmekä tarpeeksi objektiivisia tietääksemme, mikä on moraalisesti oikein. Mistä sitten tiedämme, miten toimia? Herra, joka meidät loi, antoi meille moraalisäännöstön, jonka mukaan meidän tulisi elää. Ehkä sinun silmäsi eivät näe, mikä on oikein, mutta Herran silmät näkevät.

`Mitä seuraavat tekstit opettavat meille moraalisesta käyttäytymisestä? 5. Moos. 6:5; Mark. 12:29–31; Ilm. 14:12.`

Jos haluamme pitää lunastuksen keskeisellä sijalla kristillisessä maailmankatsomuksessamme, silloin Jumalan lain (kymmenen käskyn) on oltava myös keskeisellä sijalla. Lunastuksessa on nimenomaan kysymys siitä, että meidät lunastetaan synnistä, joka on lain rikkomista (Room. 3:20). Evankeliumissa ei laista irrallaan olisi mitään järkeä, ja siksi tiedämmekin, että laki yhä velvoittaa meitä, vaikkei sillä olekaan kykyä pelastaa. (Siksi tarvitsemme evankeliumia.)

Kasvatuksessa tulee korostaa asiaa, josta Ellen White käyttää ilmausta ”lain muuttumattomuus” (7AO 50, 51). Sapatti on myös osa lakia. Jos kasvatuksen tarkoituksena on auttaa palauttamaan Jumalan kuva meihin niin pitkälle kuin tässä elämässä on mahdollista, silloin kasvatuksen alimmallakin tasolla Jumalan lakia tulee korottaa Kristuksen esimerkin tavoin moraalisäännöstönä, joka osoittaa meille, mikä on Herran silmissä oikein.