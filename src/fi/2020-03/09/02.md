---
title:  Vastaanottavuus Evankeliumille
date:  23/08/2020
---

`Lue Joh. 4:27–30, 39–42. Miten Jeesuksen kohtaaminen samarialaisen naisen kanssa osoittaa, että kaikenlaiset ihmiset ovat avoimia evankeliumille, jopa yllättävissä paikoissa?`

Samaria oli viimeinen paikka, jossa opetuslapset odottivat kenenkään vastaanottavan evankeliumin. Samarialaisilla oli jatkuva kiista juutalaisten kanssa opista ja jumalanpalveluksesta. Vihamielisyyttä oli jatkunut vuosikymmeniä. Samarialaiset olisivat halunneet osallistua Jerusalemin temppelin rakentamiseen, mutta se evättiin heiltä heidän epäsovinnaisten näkemystensä ja niiden seka-avioliittojen tähden, joita he olivat solmineet ympäröivien pakanoiden kanssa. Samarialaiset rakensivat oman temppelinsä Garisiminvuorelle. Opetuslapset olisivat mieluusti ohittaneet Samarian epähedelmällisenä maana evankeliumin julistukselle.

Jeesus näki, mitä opetuslapset eivät nähneet: vastaanottavat sydämet. ”Silloin hän lähti Juudeasta ja siirtyi takaisin Galileaan. Hänen oli kuljettava Samarian kautta.” (Joh. 4:3, 4.) Hänen ”oli kuljettava” Samarian kautta, koska Pyhä Henki vakuutti hänelle, että siellä olisi vastaanottavia sydämiä. Kun silmämme saavat Pyhän Hengen voitelun, alamme nähdä mahdollisuuksia siellä, missä muut näkevät vain vaikeuksia. Näemme runsaan sadon siellä, missä muut näkevät hedelmättömiä peltoja.

`Lue Ap. t. 8:4, 5, 14. Mikä oli Jeesuksen Samariassa tekemän työn lopullinen tulos?`

Opetuslapset olisivat kulkeneet Samarian ohi tarjoamatta samarialaisille mahdollisuutta kuulla Jumalan sanan totuutta. Jeesus tunsi, että Pyhä Henki oli tehnyt erään naisen sydämen vastaanottavaksi. Naisen kääntyminen vaikutti lukuisiin ihmisiin kaupungissa. Emme aina näe todistuksemme välittömiä tuloksia, mutta kylväessämme siementä vastaanottaviin sydämiin, se tuottaa jonakin päivänä sadon Jumalan kunniaksi.

`Emme välttämättä tiedä, millainen vaikutus sanoillamme ja teoillamme on toisiin. Miksi meidän on siis oltava varovaisia, mitä sanomme ja teemme toisten seurassa?`