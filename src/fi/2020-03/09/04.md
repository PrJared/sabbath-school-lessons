---
title:  Totuuden Esittäminen Rakkaudessa
date:  25/08/2020
---

Ystävyys yksin ei voita ihmisiä Kristukselle. Meillä voi olla monia ystäviä – ihmisiä, joiden seurasta nautimme ja jotka viihtyvät kanssamme – mutta jos emme koskaan kerro heille, mitä Jeesus merkitsee meille ja miten hän on muuttanut elämäämme, ystävyydellämme ei ole ikuisuuden kannalta juurikaan väliä. Toki voimme olla hyvää seuraa, mutta Jumala kutsuu meitä olemaan enemmän kuin vain mukavia ihmisiä, joiden lähellä on mukava olla. Ystävyys yksin ei tuo ihmisiä Kristuksen luo, mutta epäystävällinen asenne voi ajaa heitä pois hänen luotaan.

Apostoli Paavali muistuttaa meitä noudattamaan ”totuutta rakkaudessa” (Ef. 4:15). Ystävyyden siteet vahvistuvat silloin, kun olemme ihmisten kanssa yksimielisiä niin usein kuin mahdollista, osoitamme heille hyväksyntää ja annamme heille tunnustusta, silloin kun on sen paikka. Miten tärkeää onkaan, että otamme tavaksemme etsiä ihmisissä hyvää pahan sijaan.

`Lue 2. Tess. 1:1–4. Luettele, millaisista asioista Paavali antoi tessalonikalaisille tunnustusta.`

On olemassa ihmisiä, joiden ilona tuntuu olevan saada etsiä vikoja toisista, eikä sille kenties ole mitään muuta syytä kuin se, että se saa heidät tuntemaan itsensä paremmiksi.

Apostoli Paavali oli täysin toisenlainen. Hän etsi myönteisiä asioita seurakunnista, joissa teki työtä. Toki hän nuhteli vääryydestä eikä suvainnut syntiä, mutta hän keskittyi perustamiensa seurakuntien vahvistamiseen. Yksi tapa, jolla hän teki tämän, oli korostaa sitä, mitä seurakunnat tekivät oikein.

Ellen G. Whiten lausunto myönteisten suhteiden tärkeydestä on huomionarvoinen. ”Jos nöyrtyisimme Jumalan edessä ja olisimme ystävällisiä, kohteliaita, helläsydämisiä ja sääliväisiä, meillä olisi yhden kääntyneen sijaan sata kääntynyttä.” (9T 189.)

`Pohdi yllä olevaa lausuntoa hetken. Mitä merkitsisi seurakunnassanne, jos sen jokaisen jäsenen sydämestä tulvisi ystävällisyyttä, kohteliaisuutta, myötätuntoa ja armollisuutta? Miltä tällainen seurakunta näyttäisi? Katso sydämeesi ja kysy itseltäsi, miten voisit tehdä parannusta tällä alueella?`