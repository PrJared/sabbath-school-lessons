---
title:  Hyväksynnän Perusta
date:  26/08/2020
---

`Lue Room. 15:7 ja Ef. 4:32. Miten kuvailisit perustaa, joka löytyy kaiken hyväksynnän takaa? Mikä on hyväksyvän asenteen ydin?`

Näissä kahdessa jakeessa apostoli Paavali esittää periaatteen, joka on toinen toisemme hyväksymisen perustana. Koska Kristus on antanut anteeksi ja hyväksynyt jokaisen meistä, miten voimme kieltäytyä antamasta anteeksi toisillemme ja hyväksymästä toinen toistamme? Koska Jeesus on ottanut meidät vastaan, voimme mekin ottaa toiset ihmiset vastaan heidän virheistään huolimatta.

Mieti tarkoin, mitä tämä tarkoittaa. Mieti itseäsi ja asioita, joita olet tehnyt tai joiden kanssa vielä ehkä kamppailet. Ne ovat kenties asioita, jotka sinä yksin tiedät – asioita, joiden ilmitulo toisille kauhistuttaisi sinua.

Ja silti, mitä? Uskon kautta sinut hyväksytään Kristuksessa, joka tietää kaiken senkin, mistä muilla ei ole aavistustakaan. Hän tietää kaiken, ja kuitenkin hän hyväksyy sinut, ei sinun oman hyvyytesi tähden, vaan hänen hyvyytensä tähden.

Millainen asenne sinulla tulisi siis olla toisia kohtaan? Nyt tulee asia, jota joidenkin on vaikea käsittää. Aito hyväksyntä tarkoittaa sitä, että hyväksymme ihmiset sellaisina kuin he ovat, kaikkine syntisine tapoineen, sillä he ovat ihmisiä, jotka on luotu Jumalan kuviksi. Koska Kristus kuoli meidän puolestamme ”kun vielä olimme syntisiä” ja ”sovitti meidät Jumalan kanssa, kun olimme hänen vihollisiaan”, mekin voimme antaa anteeksi toisille ja hyväksyä heidät. Hänen rakkautensa meitä kohtaan on juuri se perusta, jonka pohjalta voimme hyväksyä muut ja antaa heille anteeksi (Room. 5:6–10).

Kun hyväksyvä ja huolehtiva ihmissuhde on luotu, on usein välttämätöntä tuoda rakastavasti esiin Raamatun totuuksia. Asian laiminlyöminen on rakkaudettomuutta. Ystävinä välitämme riittävästi jakaaksemme elämää muuttavat, ikuiset totuudet ystäviemme kanssa.

Jeesuksen asenne ei ollut: ”Tee mitä itse huvittaa. Ei se haittaa, minä silti hyväksyn sinut.” Hänen asenteensa oli pikemminkin: ”Riippumatta siitä, mitä olet tehnyt, olen valmis antamaan sinulle anteeksi ja tarjoamaan sinulle voimaa muuttua.” Nöyrästi Kristuksen hengessä ja rakastavalla asenteella esitetyt Raamatun totuudet voittavat ihmisten sydämen ja muuttavat heidän elämänsä.