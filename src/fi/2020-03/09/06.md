---
title:  Totuuden Esittäminen Rakkaudessa
date:  27/08/2020
---

Jeesus ei vaiennut totuudesta rakkauden nimessä, sillä se ei olisi ollut rakkautta. Rakkaus etsii aina toisen parasta. Rakkauden ja totuuden välillä ei ole ristiriitaa. Nöyrästi ja ystävällisesti esitetty totuus on rakkauden puhetta. Jeesus sanoi: ”Minä olen tie, totuus ja elämä.” (Joh. 14:6.) Jeesus on ainoa tie pelastukseen (Ap. t. 4:12). Hänen armonsa pelastaa meidät, jotta voimme tuntea totuuden ja elää sen mukaan. Totuus ilman rakkautta johtaa tukahduttavaan lakihenkisyyteen, joka sammuttaa hengellisen elämän. Niin kutsuttu ”rakkaus” ilman totuutta johtaa suvaitsevaan sentimentaalisuuteen, jossa ei ole todellista sisältöä ja joka jättää ihmisen tuuliajolle epävarmuuden merelle. Rakkaudessa esitetty totuus johtaa aitoon kristilliseen kokemukseen, joka tarjoaa selkeän suunnan, tarkoituksen ja varmuuden.

`Lue 1. Piet. 3:15, 16; 2. Tim. 4:2 ja Tit. 3:4, 5. Miten jakeissa on kerrottu siitä tasapainoisesta suhteesta, joka meillä tulisi olla Raamatun totuuden esittämisen ja nöyrän, hyväksyvän asenteen välillä?`

Uuden testamentin kirjoittajat eivät korosta rakkautta totuuden kustannuksella. He yhdistävät kauniisti rakkauden ja totuuden, armon ja lain, myötätunnon ja rehellisyyden. Pietari kehottaa kanssauskoviaan olemaan aina ”valmiit antamaan vastaus jokaiselle, joka kysyy, mihin teidän toivonne perustuu”, mutta kuitenkin ”sävyisästi ja kunnioittavasti” (1. Piet. 3:15, 16). Sinun tulee siis tietää ja kyetä selittämään, mihin uskot ja miksi uskot. Tämä ei tarkoita, että sinulla olisi kaikki vastaukset tai että sinun tulisi kyetä vakuuttamaan toisetkin uskomaan samoin. Se tarkoittaa vain, että sävyisästi, kun­nioittavasti, nöyrästi ja kyseessä olevien asioiden suuruuden tunnustaen voit selittää ja puolustaa uskoasi.

Paavali neuvoo nuorta suojattiaan Timoteusta: ”[J]ulista sanaa, astu esiin sopivaan ja sopimattomaan aikaan, nuhtele, moiti ja kehota, aina kärsivällisesti opettaen.” (2. Tim. 4:2.) Hän muistuttaa Titusta siitä, että Jumalan hyvyys ja rakkaus pelasti ne, jotka ovat uudestisyntyneet hänessä (Tit. 3:5).

Meidätkin on kutsuttu esittämään totuutta rakkaudessa sävyisästi ja nöyrästi. Herramme kutsuu meitä jakamaan rakastavasti ja hyväksyvällä asenteella viimeisten päivien sanomaa maailmalle, joka kuolee ilman Kristusta.