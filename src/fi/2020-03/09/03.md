---
title:  Asenteen Tarkistus
date:  24/08/2020
---

Asenteemme määrittelee usein sen, miten kykenemme vaikuttamaan toisiin. Tyly, arvosteleva ja epäystävällinen asenne ajaa ihmisiä pois luotasi. Vaikka pystyisitkin todistamaan, sanojasi ei todennäköisesti oteta vastaan, olivatpa ne kuinka totuudenmukaisia tahansa.

Sen sijaan myönteinen asenne ja usko toisiin vetää heitä puoleesi ja välillenne muodostuu ystävyyden side. Jeesus puki periaatteen kauniisti sanoiksi lausuessaan: ”En sano teitä enää palvelijoiksi, sillä palvelija ei tunne isäntänsä aikeita. Minä sanon teitä ystävikseni, olenhan saattanut teidän tietoonne kaiken, minkä olen Isältäni kuullut.” (Joh. 15:15.) Ystävät hyväksyvät toisensa heikkouksistaan ja virheistään huolimatta. He jakavat vapaasti keskenään ilonsa ja surunsa.

`Lue Matt. 15:21–28 ja Mark. 14:6–9. Tekstit kuvailevat kahta naista erilaisissa olosuhteissa. Jeesus vaikuttaa tylyltä toiselle ja lempeältä toiselle. Mikä jakeissa osoittaa, että Jeesus tarjosi pelastavaa armoaan kummallekin ja rakensi heissä luottamusta it­seään kohtaan?`

Matt. 15. luvun nainen on kanaanilainen. Jeesus tarkoituksella kieltäytyy vastaamasta alkuun naisen pyyntöön, jotta tämän jatkaessa pyytämistään tämän usko kasvaisi. Lopulta Jeesus täyttää naisen toiveen ja sanoo jotakin, jota kukaan uskonnollinen johtaja tuon ajan Juudeassa ei koskaan lausuisi kanaanilaisnaiselle. Julkisesti Jeesus sanoo: ”Suuri on sinun uskosi, nainen!” (Matt. 15:28.) Hän lausuu naiselle suurimman kohteliaisuuden, jota kukaan uskonnollinen opettaja olisi ikinä voinut antaa. Voitko kuvitella, miten naisen sydän riemuitsi ja miten hänen elämänsä muuttui?

Nainen, joka voiteli Jeesuksen jalat kalliilla hajuvedellä, oli huonomaineinen. Hän oli epäonnistunut pahasti ja tehnyt syntiä useasti, mutta oli kuitenkin saanut anteeksi, kokenut muutoksen ja vastaanottanut uuden alun. Kun toiset kritisoivat häntä, Jeesus kehuu häntä ja hyväksyy hänen tekonsa. Jeesus sanoo: ”Totisesti: kaikkialla maailmassa, missä ikinä evankeliumin sanoma julistetaan, tullaan muistamaan myös tämä nainen ja kertomaan, mitä hän teki.” (Mark. 14:9.)

`Mikä on keskeistä myönteisessä, voittavassa asenteessa yllä luettujen kertomusten valossa? Millaista asenteen tarkistusta mahdollisesti tarvitset?`