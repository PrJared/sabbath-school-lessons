---
title:  Kokemuksemme Jakaminen
date:  08/07/2020
---

Ap. t. 26. luvussa Paavali seisoo vankina kuningas Agrippan edessä. Puhuen suoraan kuninkaalle hän antaa henkilökohtaisen todistuksensa kertoen elämästään niin Jeesuksen seuraajien vainoojana kuin myös kääntymyksensä jälkeisestä elämästään Jeesuksen ja ylösnousemuslupauksen todistajana (Ap. t. 26:8).

Damaskoksen tiellä Herra sanoi Paavalille: ”Minä olen ilmestynyt sinulle, koska olen valinnut sinut palvelijakseni ja todistajakseni, kertomaan siitä, mitä nyt olet nähnyt ja mitä vielä olet näkevä, kun sinulle ilmestyn.” (Ap. t. 26:16.) Uskostamme kertominen on aina voimakas kokemus. Todistaessamme kerromme siitä, mitä Kristus on tehnyt hyväksemme menneisyydessä, mitä hän tekee elämässämme parhaillaan ja mitä hän tulee tekemään tulevaisuudessa.

Todistamisessa ei ole kyse meistä itsestämme. Kyse on aina Herrasta. Hän on Jumala, joka antaa anteeksi syntimme, parantaa sairautemme, seppelöi meidät armollaan ja rakkaudellaan ja ravitsee meidät hyvyydellään (Ps. 103:3–5). Todistaminen on yksinkertaisesti sitä, että kerromme hänen ihmeellisestä armostaan kohdallamme. Todistamme siitä, miten olemme henkilökohtaisesti kohdanneet ihmeellisen armon Jumalan.

`Lue 1. Joh. 1:1–3 ja vertaa kohtaan Gal. 2:20. Mitä yhtäläisyyksiä näet? Miten Johanneksen kokemus muistuttaa Paavalin kokemusta?`

Vaikka Johanneksella ja Paavalilla oli erilaiset elämänkokemukset, he olivat molemmat kohdanneet Jeesuksen henkilökohtaisesti. Heidän kokemuksensa Jeesuksen yhteydessä eivät olleet vain menneisyydessä koettuja hetkiä, jotka olivat sitten ohi. Kyse oli jatkuvasta, päivittäisestä iloitsemisesta hänen rakkaudessaan sekä hänen totuutensa valossa kulkemisesta.

`Onko kääntyminen koskaan vain jokin menneisyyden tapahtuma? Katso, mitä Ellen White kirjoittaa niistä, jotka ajattelivat, että kerran koettu kääntyminen oli ainoa asia, jolla oli merkitystä: ”Aivan kuin se, että he joskus aiemmin ovat tienneet jotakin uskosta, tarkoittaisi sitä, ettei heidän tarvitsisi kääntyä päivittäin uudestaan. Jokaisen meistä tulee joka päivä kääntyä uudelleen.” (4MR 46.)`