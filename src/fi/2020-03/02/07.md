---
title:  Lisäaineistoa
date:  10/07/2020
---

Lue Ellen White, Alfa ja omega, osa 6, s. 297–300 tai Apostolien teot, s. 330–334.

Kristillisen elämän ydin on suhteemme Jeesukseen, joka on niin rikas ja tyydyttävä, että haluamme kertoa siitä toisille. Niin tärkeää kuin oikea oppi onkin, se ei voi korvata armon ja rakkauden muuttamaa elämää. Ellen White tekee asian yksinkertaisen selväksi todetessaan: ”Vapahtaja tiesi, ettei johdonmukaisinkaan todistelu sulattaisi kovia sydämiä eikä pääsisi tunkeutumaan maailmallisuuden ja itsekkyyden kovan kuoren läpi. Hän tiesi, että opetuslasten täytyi saada apua taivaasta ja että evankeliumi pääsisi vaikuttamaan vain niiden julistamana, joiden sydän oli lämmennyt ja esitys tullut kaunopuheiseksi sen perusteella, että he olivat elävästi tunteneet hänet, joka on tie, totuus ja elämä.” (6AO 25.) Toisessa kirjassaan Ellen White lisää vielä tämän voimallisen ajatuksen: ”Kristuksen ihmeellinen rakkaus sulattaa sydämet silloin, kun oppikysymysten teroittaminen ei hyödytä mitään.” (5AO 375.)

On niitä, jotka ajattelevat, että henkilökohtainen todistus tarkoittaa sitä, että he yrittävät vakuuttaa muita niistä totuuksista, joita ovat löytäneet Jumalan sanasta. Vaikka Jumalan sanan totuuksien kertominen sopivassa tilanteessa on tärkeää, henkilökohtaisessa todistuksessamme on pikemminkin kyse syyllisyydestä vapautumisesta, rauhasta, armosta, anteeksiannosta, voimasta, toivosta ja ilosta, jotka olemme löytäneet iankaikkisen elämän lahjassa, jota Jeesus meille niin avokätisesti tarjoaa.

**Keskustelunaiheita**

`Miksi henkilökohtainen todistuksemme voi vaikuttaa niin voimakkaasti toisiin? Miten muiden todistukset ovat vaikuttaneet sinuun ja omaan kokemukseesi?`

`Miksi päivittäinen kokemus Herran yhteydessä on niin tärkeä ei ainoastaan oman todistuksemme vaan myös henkilökohtaisen uskomme kannalta?`

`Sanallisella todistamisella voidaan tehokkaasti vaikuttaa toisiin, mutta, miksi jumalallisen elämän tulee samaan aikaan olla myös tärkeä osa todistustamme?`

`Esitä henkilökohtainen todistuksesi raamatuntutkisteluryhmällesi. Muista, että olet kertomassa siitä, mitä Kristus on tehnyt hyväksesi ja mitä hän merkitsee sinulle tänä päivänä. Millainen vaikutus Jeesuksella on elämääsi?`