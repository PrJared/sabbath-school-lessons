---
title:  Epätodennäköinen Todistaja
date:  05/07/2020
---

`Lue Mark. 5:15–20. Miksi Jeesus lähetti miehen Dekapoliin alueelle todistamaan perheelleen ja ystävilleen mieluummin kuin piti tämän lähellään niin että olisi voinut ravita tätä tämän juuri löytämässä uskossa?`

Sana Dekapolis muodostuu kahdesta sanasta: deka, joka tarkoittaa ’kymmenen’, ja polis, joka tarkoittaa ’kaupunki’. Dekapoliin alue oli 10 kaupungin muodostama alue Gennesaretinjärven rannalla ensimmäisellä vuosisadalla. Kaupunkeja yhdisti sama kieli ja kulttuuri. Monet alueella tunsivat riivatun miehen. Hän oli saanut heidät pelon valtaan ennustamattomalla, väkivaltaisella käytöksellään. Jeesus näki miehessä ihmisen, joka kaipasi jotakin parempaa, joten hän ihmeen kautta vapautti miehen hengistä, jotka piinasivat tätä.

Kun kaupunkilaiset kuulivat, että Jeesus oli sallinut pahojen henkien siirtyä heidän sikalaumaansa ja että siat olivat juosseet jyrkänteeltä veteen, he tulivat katsomaan, mitä oli tekeillä. ”He tulivat Jeesuksen luo ja näkivät pahojen henkien vaivaaman miehen istuvan siellä. Mies, jossa oli ollut legioona henkiä, istui vaatteet yllään ja täydessä järjessään. Tämä sai heidät pelon valtaan.” (Mark. 5:15.) Mies oli jälleen eheä – fyysisesti, henkisesti, emotionaalisesti ja hengellisesti. Evankeliumin ydin on siinä, että se eheyttää synnin rikkomia ihmisiä siihen täyteyteen, jota varten Kristus on heidät luonut.

Olisiko näiden 10 kaupungin tavoittamiseen voinut löytyä parempaa ihmistä kuin tämä muutoksen kokenut riivattu mies, joka pystyi todistamaan koko alueella? Ellen White ilmaisee asian hyvin: ”Kristuksen todistajina meidän on kerrottava mitä tiedämme, mitä itse olemme nähneet ja kuulleet ja tunteneet. Jos olemme seuranneet Jeesusta askel askeleelta, niin voimme oikein yksityiskohtaisesti kertoa tiestä, jota hän on meitä johdattanut. Voimme kertoa, kuinka olemme koetelleet hänen lupauksiaan ja havainneet ne luotettaviksi. Voimme kertoa siitä, mitä olemme kokeneet Kristuksen armosta. Tällaista todistusta Herra odottaa, ja sen puutteessa maailma joutuu perikatoon.” (4AO 293.) Jumala käyttää usein epätodennäköisiä todistajia, jotka hänen armonsa on muuttanut, vaikuttaakseen maailmaamme.

`Mitä kerrot toisille siitä, miten tulit uskoon? Mitä annettavaa sinulla olisi jollekulle kääntymättömälle, joka voisi hyötyä kokemuksesi kuulemisesta?`