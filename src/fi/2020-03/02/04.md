---
title:  Muuttuneella Elämällä On Vaikutusta
date:  07/07/2020
---

”Kun neuvoston jäsenet näkivät Pietarin ja Johanneksen rohkeuden ja totesivat heidät oppimattomiksi kansanmiehiksi, he olivat ihmeissään. He tunsivat nämä Jeesuksen seuralaisiksi[.]” (Ap. t. 4:13.)

Uuden testamentin seurakunnat lähtivät räjähdysmäiseen kasvuun. Helluntaipäivänä kastettiin yhdellä kertaa 3 000 ihmistä (Ap. t. 2:41). Seurakuntaan liittyi tuhansia lisää vain muutaman viikon kuluttua (Ap. t. 4:4). Pian vallanpitäjät huomasivat, mitä oli tekeillä. Nämä Uuden testamentin uskovat olivat viettäneet aikaa Kristuksen kanssa. Heidän elämänsä oli muuttunut. Kristuksen armo oli muuttanut heitä, eivätkä he voineet olla enää hiljaa.

`Lue Ap. t. 4:1–20. Mitä tässä tapahtui? Mitä tapahtui, kun neuvoston jäsenet yrittivät vaientaa Pietarin ja Johanneksen? Miten nämä reagoivat?`

Nämä uskovat olivat uusia luomuksia Kristuksessa, ja heillä oli tarinansa kerrottavana. Pietari, suuriääninen kalastaja, oli Jumalan armosta muuttunut mies. Jaakob ja Johannes, nuo ukkosen jylinän pojat, joiden oli vaikea hillitä kiivasta luontoaan, olivat Jumalan armosta muuttuneet. Epäilijä Tuomas muuttui Jumalan armosta. Opetuslapsilla ja alkuseurakunnan jäsenillä oli jokaisella oma tarinansa kerrottavanaan, eivätkä he pystyneet olemaan hiljaa. Huomaa tämä Ellen Whiten vahva lausunto kirjassa Tie Kristuksen luo: ”Kun ihminen tulee Kristuksen luo, hänessä herää heti halu kertoa muille, minkälaisen ystävän hän on Jeesuksessa löytänyt. Hän ei voi sulkea itseensä totuutta, joka on pelastukseksi ja pyhitykseksi.” (TKL 76.)

Huomaa myös, mitä uskonnolliset johtajat sanoivat Ap. t. 4:16. He avoimesti tunnustivat tapahtuneen ihmeen, sillä seisoihan parantunut mies siinä heidän edessään. Kaiken tämän nähtyään he silti kieltäytyivät muuttamasta asennettaan. Tällaisesta avoimesta vastustuksesta huolimatta Pietari ja Johannes eivät aikoneet perääntyä todistuksestaan.

`Miten Kristuksen tunteminen ja hänestä kertominen liittyvät toisiinsa? Miksi Kristuksen henkilökohtainen tunteminen on niin keskeinen asia siinä, että kykenemme todistamaan hänestä?`