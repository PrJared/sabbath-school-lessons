---
title:  Ylösnousseen Kristuksen Julistaminen
date:  06/07/2020
---

Oli varhainen sunnuntaiaamu. Kaksi Mariaa kiirehti Kristuksen haudalle. Heidän tarkoituksenaan ei ollut kysyä häneltä mitään, sillä mitä kuollut mies olisi voinut heille antaa. Heidän nähdessään Jeesuksen viimeksi tämän ruumis oli ollut veren tahrima, ruhjottu ja särkynyt. Ristin tapahtumat olivat syöpyneet syvälle heidän mieleensä. Nyt he tekivät vain velvollisuutensa. Surullisina he tulivat haudalle palsamoimaan Jeesuksen ruumista. Alakulon synkät varjot lankesivat heidän ylleen tuossa toivottamassa pimeydessä. Tulevaisuus näytti epävarmalta eikä tarjonnut juurikaan toivoa.

Kun naiset saapuivat haudalle, he säikähtivät löytäessään sen tyhjänä. Matteus kertoo ylösnousemusaamun tapahtumista näin: ”Enkeli kääntyi naisten puoleen ja sanoi: ’Älkää te pelätkö. Minä tiedän, että te etsitte ristiinnaulittua Jeesusta. Ei hän ole täällä, hän on noussut kuolleista – –.’” (Matt. 28:5, 6.)

Naiset olivat nyt pakahtua riemusta. Heitä varjostaneet surun pilvet hälvenivät ylösnousemusaamun sarastavan auringonvalon tieltä. Heidän surun yönsä oli ohi. Ilo loisti heidän kasvoiltaan, ja itku ja valitus vaihtuivat ylistyslauluihin.

`Lue Mark. 16:1–11. Miten Maria reagoi saatuaan selville, että Kristus oli noussut kuolleista?`

Kohdattuaan ylösnousseen Kristuksen Maria juoksi kertomaan asiasta. Hyvät uutiset ovat jakamista varten, eikä Maria pystynyt olemaan hiljaa. Kristus eli! Hänen hautansa oli tyhjä, ja maailman oli saatava tietää se. Myös meidän, kun olemme jossakin matkamme varrella kohdanneet ylösnousseen Kristuksen, on juostava kertomaan siitä, sillä hyvät uutiset ovat jakamista varten.

On erikoista, että vaikka Jeesus oli kertonut opetuslapsilleen monet kerrat, mitä tulisi tapahtumaan – miten hänet surmattaisiin ja miten hän nousisi kuolleista – nämä Jeesuksen itsensä erityisesti valitsemat miehet kieltäytyivät uskomasta Marian todistusta. ”He eivät kuitenkaan uskoneet, kun kuulivat, että Jeesus eli ja että Maria oli nähnyt hänet.” (Mark. 16:11.) Jos siis Jeesuksen omat opetuslapset eivät heti uskoneet, meidän ei tulisi yllättyä, jos muutkaan eivät heti vastaanota sanojamme.

`Milloin todistuksesi on viimeksi torjuttu tylysti? Miten reagoit torjuntaan? Mitä opit kokemuksesta?`