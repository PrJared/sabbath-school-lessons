---
title:  Henkilökohtaisen Todistuksen Voima
date:  09/07/2020
---

Apostoli Paavali seisoo Agrippan edessä, joka on juutalaisten kuninkaiden, makkabealaisten, sukulinjan viimeinen kuningas sekä Herodesten hallitsijasuvun viimeinen hallitsija. Agrippa tunnustautui juutalaiseksi, mutta oli sydämeltään roomalainen. (Ks. 6BC 436.) Ikääntynyt, lähetysmatkoillaan uupunut sekä hyvän ja pahan välisessä taistelussa kovia kokenut apostoli seisoo siinä sydän täynnä Jumalan rakkautta ja kasvot säteillen Jumalan hyvyyttä. Vaikka hän on kokenut elämässään monenlaisia vainoja ja vaikeuksia, hän julistaa Jumalan hyvyyttä.

Agrippa on kyyninen, skeptinen, sydämensä kovettanut mies, joka on piittaamaton minkäänlaisesta aidosta arvojärjestelmästä. Vastakohtana hänelle Paavali on täynnä uskoa, sitoutunut totuuteen ja urhea vanhurskauden puolustaja. Kontrasti näiden kahden miehen välillä tuskin voisi olla ilmeisempi. Kuulustelussaan Paavali pyytää lupaa puhua, ja Agrippa myöntää luvan.

`Lue Ap. t. 26:1–32. Miten Paavali todisti Agrippalle? Mitä voimme oppia hänen sanoistaan?`

Ystävällisyys avaa sydämiä, kun taas hyökkäävyys sulkee niitä. Paavali on hämmästyttävän hyväntahtoinen Agrippaa kohtaan. Hän kutsuu tätä asiantuntijaksi, joka tuntee ”perin pohjin kaikki juutalaisten säädökset ja kiistakysymykset” (Ap. t. 26:3). Sitten Paavali siirtyy kertomaan kääntymyksestään.

`Lue Paavalin kääntymistarina: Ap. t. 26:12–18. Katso, millainen vaikutus kertomuksella on Agrippaan: Ap. t. 26:26–28. Miksi Agrippa reagoi näin? Mikä Paavalin todistuksessa teki häneen vaikutuksen?`

Paavalin todistuksella siitä, miten Jeesus oli muuttanut hänen elämänsä, oli voimakas vaikutus jumalattomaan kuninkaaseen. Ei ole tehokkaampaa todistusta kuin ihmisen muuttunut elämä. Jopa jumalattomien kuninkaiden sydäntä koskettaa nähdä armon muuttama elämä. Vaikka meillä ei olisikaan yhtä dramaattista kokemusta kuin Paavalilla, voimme silti kertoa toisille, mitä Jeesuksen tunteminen ja hänen verensä kautta saatu lunastus tarkoittaa.