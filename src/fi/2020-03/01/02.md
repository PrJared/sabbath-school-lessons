---
title:  Pelastusmahdollisuuden Tarjoaminen
date:  28/06/2020
---

Jumala tarjoaa päivittäin ihmisille kaikkialla mahdollisuuksia oppia tuntemaan hänet. Hän tekee työtään ihmisten sydämessä Pyhän Henkensä kautta. Hän paljastaa itsensä luonnon kauneudessa ja monimuotoisuudessa. Maailmankaikkeuden valtavuus, järjestys ja symmetria kertovat äärettömästä Jumalasta, jolla on rajattomasti viisautta ja loputtomasti voimaa. Hän järjestää ja sallii elämäämme tilanteita, jotka vetävät meitä hänen puoleensa.

Vaikka Jumala paljastaa itsensä Henkensä antamien vaikutelmien, luonnon ihmeiden ja johdatuksensa kautta, selkein ilmoitus hänen rakkaudestaan löytyy Jeesuksen Kristuksen elämästä ja työstä. Kun kerromme toisille Jeesuksesta, tarjoamme heille parasta mahdollisuutta löytää pelastus.

`Lue Luuk. 19:10 ja vertaa sitä Jaak. 5:19, 20. Mitä Luukkaan evankeliumi opettaa meille Kristuksen maan päälle tulon tarkoituksesta? Miten me voimme tehdä yhteistyötä Kristuksen kanssa hänen työssään pelastaa kadonneet?`

Jaakobin mukaan se, ”joka palauttaa syntisen harhatieltä, pelastaa hänet kuolemasta” (Jaak. 5:20). Roomalaiskirje vahvistaa ajatuksen. Roomalaiskirjeen lukujen 1 ja 2 mukaan sekä pakanat, jotka ovat nähneet Jumalan ilmoituksen luonnossa, että juutalaiset, jotka ovat saaneet Jumalan profeetallisen ilmoituksen kirjoituksissa, ovat kadoksissa ilman Kristusta. Roomalaiskirjeen luvuissa 3–5 apostoli Paavali paljastaa, että pelastus tulee armosta ja yksin uskon kautta. Luvuissa 6–8 Paavali kuvailee, miten armo, joka vanhurskauttaa jokaisen uskovan, on samalla pyhittävää. Luvussa 10 hän sanoo, että ”[j]okainen, joka huutaa avuksi Herran nimeä, pelastuu” (Room. 10:13). Heti perään hän korostaa, ettei kukaan voi huutaa avukseen sitä, johon ei usko, ja ettei kukaan voi uskoa siihen, mistä ei ole kuullut ja ettei kukaan voi kuulla, ellei joku kerro hänelle (Room. 10:14, 15). Jumalan pelastussuunnitelmassa olemme yhdyslenkkejä, joiden on tarkoitus saavuttaa kadonneita ja tuoda heidän tietoonsa evankeliumin ihanuus.

`Todistamme ihmisille siksi, että voimme tarjota heille heidän parhaan mahdollisuutensa. Mikä on osamme Jumalan suunnitelmassa lunastaa ihmissuku? Kuinka moni on kuullut evankeliumin sinun huuliltasi?`