---
title:  Lisäaineistoa
date:  03/07/2020
---

Lue Ellen White, Alfa ja omega, osa 6, s. 11–15 tai Apostolien teot, s. 11–16 ja Alfa ja omega, osa 5, s. 369–376 tai Aikakausien Toivo, s. 788–795 tai Rakkaudella Isältä, s. 611–615.

Uuden testamentin seurakunta oli vaarassa olla ymmärtämättä oman olemassaolonsa tarkoitusta. Ellen G. White kuvailee vaaraa näin: ”Jerusalemin seurakuntaa kohdannut vaino johti siihen, että evankeliumin työ jatkui entistäkin ponnekkaampana. Sananjulistus oli menestynyt tuossa paikassa, ja oli olemassa vaara, että opetuslapset jäisivät sinne ­liian pitkäksi aikaa eivätkä muistaisi, että Vapahtaja oli käskenyt heidän mennä kaikkeen maailmaan. He unohtivat, että voimaa pahan vastustamiseen saadaan parhaiten ulospäin suuntautuvalla toiminnalla, ja alkoivat ajatella, ettei heillä ollut tärkeämpää tehtävää kuin suojella Jerusalemin seurakuntaa vihollisten hyökkäyksiltä. Sen sijaan, että he olisivat opettaneet uusia käännynnäisiä viemään evankeliumia niille, jotka eivät olleet sitä kuulleet, heitä uhkasi vaara, että he valitsisivat suunnan, joka johtaisi kaikki tyytymään jo saavutettuihin tuloksiin.” (6AO 75.)

**Keskustelunaiheita**

`Tutki huolella yllä olevaa lainausta Ellen Whitelta, varsinkin viimeistä virkettä. Miksi meidän on tänäkin päivänä oltava tietoisia tästä samasta vaarasta? Miksi tällainen asenne olisi niin järkyttävän väärin kohtaamiemme lähetyshaasteiden edessä?`

`Miksi jokainen evankeliumi päättyy samanlaiseen käskyyn? Lue Matt. 28:18–20; Mark. 16:15, 16; Luuk. 24:46–49 ja Joh. 20:21. Mitä käsky tarkoitti ensimmäisen vuosisadan uskoville? Mitä sen tulisi tarkoittaa meille tämän päivän ihmisille?`

`Voiko todistamisesta ja palvelemisesta tulla joissakin tilanteissa aidon hengellisyyden korvikkeita? Jos voi, niin miten? Miten voimme varoa tätä ansaa?`

`Keskustelkaa vastauksistanne tiistain tutkisteluosuuden viimeiseen kysymykseen koskien sitä, miten todistaminen ja palveleminen ovat vaikuttaneet hengelliseen kasvuusi. Mitä sellaista olet oppinut, joka voisi auttaa toisiakin? Millaisia virheitä olet tehnyt, ja miten voisit niistä oppineena auttaa toisia välttämään niitä?`