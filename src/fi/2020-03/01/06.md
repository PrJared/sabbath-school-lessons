---
title:  Rakkaus Motivoi
date:  02/07/2020
---

Tällä viikolla olemme keskittyneet vastaamaan kysymykseen: ”Miksi todistaa?” Olemme oppineet, että kertoessamme uskostamme meillä on ilo tehdä yhteistyötä Jumalan kanssa hänen lähetystehtävässään pelastaa maailma. Todistuksemme hänen rakkaudestaan tarjoaa ihmisille mahdollisuuksia pelastua, sillä he näkevät selkeämmin hänen armonsa ja totuuden.

Todistaminen on myös yksi Jumalan keinoista kasvattaa meitä hengellisesti. Jos olemme hiljaa siitä, mitä Kristus on tehnyt meille, emmekä kerro toisille, aito hengellinen elämä kuihtuu meistä.

Todistaminen yhdistää sydämemme Herran sydämeen – hänen, joka kaipaa nähdä koko ihmiskunnan pelastuvan. Todistaminen on kuuliaisuutta hänen käskylleen. Tämän päivän osuudessa paneudumme siihen, mikä on kaiken todistamisen tärkein motiivi.

`Lue 2. Kor. 5:14, 15, 18–20. Mikä motivoi Paavalia kestämään koettelemuksia, vaikeuksia, vastoinkäymisiä ja ahdinkoa evankeliumin tähden? Mistä löydämme saman motivaation palvella Kristusta?`

Apostoli Paavalia motivoi rakkaus. Ihminen voi tehdä rakkauden tähden asioita, joita hän ei tekisi mistään muusta syystä. Kun apostoli julistaa: ”Kristuksen rakkaus pakottaa meitä”, hän lausuu iankaikkisen totuuden. Sana ”pakottaa” tarkoittaa ’vaatii’, ’yllyttää’, ’ohjaa’ tai ’motivoi suuresti’. Kristuksen rakkaus hallitsi Paavalin tekoja ja motivoi hänet todistamaan. Kutsumuksessaan lannistumattomana ja määrätietoisena hän kertoi pelastussuunnitelmasta kautta koko Välimeren alueen.

”Rakkauden täytyy saada sijaa sydämessä. Tunnollisen kristityn toiminnan vaikuttimena on syvä rakkaus Mestariinsa. Rakkaudesta Kristukseen versoo hänen epäitsekäs kiintymyksensä veljiään kohtaan.” (KI 401.)

Kun todella ymmärrämme sen suuren uhrauksen, jonka Kristus teki puolestamme, hänen rakkautensa täyttää meidät, ja meidän on suorastaan pakko kertoa toisille, mitä Kristus on tehnyt hyväksemme.