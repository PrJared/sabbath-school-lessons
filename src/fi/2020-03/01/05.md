---
title:  Uskollisuus Kristuksen Käskylle
date:  01/07/2020
---

Uskollisuus Kristukselle vaatii sitoutumista hänen tahtonsa noudattamiseen. Se vaatii kuuliaisuutta hänen käskyilleen. Siitä seuraa, että ihmisen sydämestä löytyy sama halu kuin Kristuksella on pelastaa kadonneita. Tärkeiksi tulevat asiat, joita Kristus pitää tärkeinä.

`Lue 1. Tim. 2:3, 4, RK 2012 ja 2. Piet. 3:9. Mitä jakeet kertovat Jumalan sydämestä? Mikä on hänelle tärkeintä?`

Jumalalla on palava halu pelastaa ihmisiä. Mikään muu ei ole hänelle niin tärkeää. Hänen harras tahtonsa on, että           ”kaikki ihmiset pelastuisivat ja tulisivat tuntemaan totuuden” (1. Tim. 2:4). Hän ”ei halua kenenkään tuhoutuvan vaan tahtoo, että kaikki kääntyisivät” (2. Piet. 3:9). Tähän tekstiin viitaten The SDA Bible Commentary mainitsee, että kreikan kielen tahtomista tarkoittava sana b¨±lomai ilmaisee ”mielen taipumusta, kuten ’halua’ tai ’kaipausta’”. Selitysteos tekee myös valaisevan huomion pienestä ”vaan”-sanasta. Sitä käytetään tässä ”asettamaan vastakkain virheelliset Jumalan luonteesta tehdyt johtopäätökset, joissa ajatellaan hänen ehkä haluavankin joidenkin tuhoutuvan, ja se totuus, että hän toivoo kaikkien pelastuvan” (7BC 615). Kristuksen käsky meille osallistua hänen työhönsä hänen rakkautensa, armonsa ja totuutensa todistajina kumpuaa hänen halustaan pelastaa koko ihmiskunta.

`Lue Ap. t. 13:47 ja vertaa kohtaan Jes. 49:6. Kenelle jae oli alun perin tarkoitettu? Miten apostoli Paavali soveltaa sitä?`

Joskus Vanhan testamentin profetioilla on useampi sovellus. Apostoli Paavali ottaa profetian, jolla viitattiin alun perin Is­raeliin ja profeetallisesti Messiaaseen (ks. Jes. 41:8; Jes. 49:6 ja Luuk. 2:32), ja soveltaa jaetta Uuden testamentin seurakuntaan. Jos seurakunta laiminlyö tai vähättelee Kristuksen käskyä, se menettää olemassaolonsa tarkoituksen, eikä se täytä profeetallista kutsumustaan maailmaa kohtaan.

`Millaiset vaarat uhkaavat seurakuntaa, jos se muuttuu niin sisäänpäin lämpiäväksi, että se unohtaa, mikä sen tarkoitus alun alkaen oli?`