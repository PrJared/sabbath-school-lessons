---
title:  Jeesuksen Ilahduttaminen
date:  29/06/2020
---

Sinulta on varmasti kysytty joskus: ”Miten päiväsi sujuu?” tai ”Onko sinulla kaikki hyvin tänään?” Mitä jos esittäisit tällaisia kysymyksiä Jumalalle? ”Jumala, miten päiväsi sujuu?” Millaisen vastauksen luulisit saavasi? Ehkä vastaus kuuluisi jotenkin näin: ”Päiväni on ollut erittäin vaikea. Kyyneleet täyttivät silmäni niillä tuhansilla pakolaisleireillä, jotka olivat täynnä viluisia, nälkäisiä ja itkeviä lapsia. Kävelin maailman ahtaimmin asuttujen kaupunkien kaduilla ja itkin köyhien ja kodittomien kanssa. Sydämeni särkyi hyväksikäytettyjen naisten ja pelokkaiden lasten tähden, joita myytiin seksiorjiksi. Sain todistaa sodan hävityksen, luonnonkatastrofien tuhoavat seuraukset ja vammauttavien ja tappavien sairauksien mukanaan tuoman tuskan.” Vastaisitko kysymällä: ”Mutta Herra, onko mitään, mikä saa sinut riemuitsemaan? Onko mitään, mistä sydämesi iloitsee? Onko mitään, mikä saa sinut laulamaan?”

`Lue Luuk. 15:6, 7, 9, 10, 22–24, 32. Miten kertomukset päättyvät? Mitä niiden päätökset paljastavat sinulle Jumalasta?`

Koko taivas riemuitsee, kun kadonneet löytyvät. Maailmassa, joka on täynnä tauteja, katastrofeja ja kuolemaa, voimme ilahduttaa Jumalan sydäntä jakamalla hyvän uutisen pelastuksesta toisten kanssa. Yksi suurimpia motivaatiotekijöitä Kristuksen rakkaudesta kertomiseen on tieto siitä, että se ilahduttaa Jumalan sydäntä. Aina kun tuomme ilmi hänen rakkauttaan, koko taivas laulaa.

`Lue Sef 3:17. Mikä on Herramme reaktio, kun vastaan­otamme hänen pelastavan armonsa?`

`Kuvittele seuraava tilanne: todistuksesi seurauksena joku mies, nainen, poika tai tyttö vastaanottaa Jeesuksen henkilökohtaisena Vapahtajanaan. Jeesus iloitsee. Koko taivas puhkeaa laulamaan mukaansatempaavaa laulua, ja voimallinen Pelastajamme iloitsee kääntyneestä yksilöstä laululla. Mikä voisi olla palkitsevampaa tai antoisampaa kuin se, että tietää oman todistuksen ilahduttavan Jumalan sydäntä tässä surun maailmassa?`