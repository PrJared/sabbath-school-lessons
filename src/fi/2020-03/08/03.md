---
title:  Miten Jeesus Kohteli Ihmisiä
date:  17/08/2020
---

Jeesuksen tavoitteena oli tuoda ihmisten parhaat puolet esiin. Poikkeuksellisen haastavissakin olosuhteissa Jeesus suhtautui heihin armollisesti. Luukkaan mukaan kansanjoukot ”ihmettelivät niitä armon sanoja, joita hänen huuliltaan lähti” (Luuk. 4:22). Johannes lisää, että ”armon ja totuuden toi Jeesus Kristus” (Joh. 1:17). Jeesuksen tapa lähestyä ihmisiä oli aseistariisuvaa. Hänen armolliset sanansa herättivät myönteistä vastakaikua ihmisten sydämessä.

`Lue Matt. 8:5–10 ja Mark. 12:34. Millaisia toivon sanoja Jeesus puhui kahdelle yllättävälle henkilölle – roomalaiselle sadanpäällikölle ja juutalaiselle lainopettajalle?`

Jeesuksen sanat roomalaiselle armeijan komentajalle olivat vallankumouksellisia. Miltä upseerista mahtoi tuntua, kun Jeesus sanoi, ettei ollut löytänyt näin vahvaa uskoa edes israelilaisten keskuudesta? Mitä juutalainen kirjanoppinut mahtoi ajatella, kun Jeesus sanoi: ”Sinä et ole kaukana Jumalan valtakunnasta”? Jeesuksella oli kyky saada ihmisten parhaat puolet esiin. Harva asia saa ihmisen sydämen avautumaan evankeliumille paremmin kuin aidosti lausuttu kohteliaisuus. Etsi ihmisistä hyvää ja anna heidän tietää, että arvostat heitä.

`Vertaa Jes. 42:3; Kol. 4:5, 6 ja Ef. 4:15. Mitä periaatteita jakeet opettavat siitä, miten voimme todistaa uskostamme toisille? Entä suhteestamme heihin?`

Kun sanamme ovat rohkaisevia ja täynnä armoa, niillä on myönteinen vaikutus toisten elämään. Jesajan profeetalliset sanat paljastavat, että Jeesus ei musertaisi murtunutta ruokoa eikä sammuttaisi lampun hiipuvaa liekkiä. Myötätuntoinen Jeesus varoi tarpeettomasti satuttamasta ihmistä, joka oli juuri tulossa uskoon, tai sammuttamasta pienintäkään uskon kipinää kenenkään sydämestä.

`Miksi se, miten sanomme jotakin, on yhtä tärkeää tai jopa tärkeämpää kuin se, mitä sanomme? Mitä ajattelet seuraavasta väittämästä: ”Totuus on totuutta. Hyväksy tai hylkää se”? Mikä väittämässä on pielessä?`