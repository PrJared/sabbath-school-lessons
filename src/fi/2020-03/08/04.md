---
title:  Jeesus Parantajana, Osa 1
date:  18/08/2020
---

Herramme evankelioimismetodit olivat enemmän kuin ulkoa opeteltuja puheita tai hyvin jäsenneltyjä esitelmiä; ne ovat yhtä moninaiset ja dynaamiset kuin elämä itse. Kohtaamme päivittäin ihmisiä, joilla on tarpeita: fyysisiä, henkisiä, emo­tionaalisia ja hengellisiä. Kristus on halukas kohtaamaan noita tarpeita meidän kauttamme, kun osoitamme välittävämme ihmisten yksinäisyydestä, murheista ja sydänsuruista ja olevamme kiinnostuneita heidän iloistaan, toiveistaan ja unelmistaan.

Jeesus vastasi ihmisten esittämiin tarpeisiin, jotta voisi lopulta vastata heidän syvimpään tarpeeseensa. Ihmisillä on elämänalueita, joilla he jo tiedostavat olevansa kykenemättömiä yksin ratkaisemaan asioita. He haluavat ehkä päästä eroon tupakasta, pudottaa painoa, löytää terveellisemmän ruokavalion tai vähentää stressiä. He tarvitsevat ehkä ruokaa, asuntoa, lääkinnällistä apua tai neuvoja avioliittoonsa tai perhe-elämäänsä.

Eniten ihmiset tarvitsevat syvää, henkilökohtaista suhdetta Jumalaan ja sen tajuamista, että heillä on ikuisuusarvo. Perimmäinen tarpeemme on päästä sovintoon hänen kanssaan tässä särkyneessä maailmassa.

`Lue halvaantuneesta miehestä (Matt. 9:1–7) ja verenvuototautisesta naisesta (Mark. 5:25–34). Miten kertomuksissa näkyy, että Jeesus yhdisti fyysisen parantumisen siihen, että samalla kohdattiin ihmisen perimmäinen tarve päästä sovintoon Jumalan kanssa?`

Kristuksen parantamistyö oli enemmän kuin fyysistä ja emotionaalista parantamista. Jeesus todella halusi, että ihmiset voisivat kokea sen eheyden, jonka synti oli rikkonut. Kristukselle fyysinen parantuminen ilman hengellistä parantumista oli puolinaista. Jumalan rakkaus motivoi meitä haluamaan ihmisille fyysistä ja emotionaalista hyvinvointia, mutta vielä enemmän sen tulisi motivoida meitä haluamaan heille hengellistä hyvinvointia, jotta he voisivat elää täyttä elämää täällä ja läpi ikuisuuden. Jossakin vaiheessa jokainen Jeesuksen parantama ihminen kuitenkin kuoli. Siksi heidän todellinen tarpeensa oli ennen kaikkea hengellinen.

`Mitä voisimme seurakuntana tehdä yhteisössämme vastataksemme ihmisten tarpeisiin?`