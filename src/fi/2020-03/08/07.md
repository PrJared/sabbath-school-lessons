---
title:  Lisäaineistoa
date:  21/08/2020
---

”Monet eivät usko Jumalaan ja ovat myös menettäneet luottamuksensa ihmisiin. Mutta he arvostavat myötätuntoa ja avuliaisuutta ilmaisevia tekoja. Kun he näkevät jonkun tulevan heidän kotiinsa ajallista kiitosta ja kor­vausta tavoittelematta auttamaan sairaita, ruokkimaan nälkäisiä, vaatettamaan alastomia, lohduttamaan murheellisia ja ohjaamaan kaikki lempeästi hänen luokseen, jonka rakkauden ja säälin sanansaattajia ihmiset ovat, heidän sydämensä heltyy. Kiitollisuus herää. Usko syttyy. He huomaavat Jumalan välittävän heistä ja ovat valmiit kuuntelemaan, kun hänen sanansa avataan.” (SLS 109.)

Jeesuksen epäitsekäs palvelutyö avaa sydämiä, murtaa ennakkoluuloja ja luo vastaanottavuutta evankeliumille. Seurakunta on Kristuksen ruumis, joka rakastavasti vastaa kaikkialla kohtaamiinsa tarpeisiin. Kristus lähettää meidät vaikuttamaan omissa yhteisöissämme hänen nimessään. Vaikka meidän on toki varottava, ettei maailma saastuta meitä (ja tämä on todellinen ja vaarallinen uhka seurakunnalle), meidän on silti opittava kohtaamaan ihmisiä siellä, missä he ovat, ja annettava Jumalan käyttää meitä. Jumala haluaa tavoittaa ihmiset siellä, missä he ovat, ja tuoda heidät sinne, missä heidän kuuluisi olla.

**Keskustelunaiheita**

`Miksi Kristuksen myötätuntoinen palvelutyö on niin voimallinen murtamaan ennakkoluuloja ja avaamaan ihmisten mielen kuulemaan hengellisiä totuuksia? Yritä kuvitella, kuinka paljon tehokkaampaa todistuksemme kansana olisi, jos heijastaisimme samaa epäitsekästä huolenpitoa toisista kuin mitä Jeesus osoitti.`

`Mieti vielä sitä, miten kaikki parannetut ja jopa kuolleista herätetyt ihmiset kuolivat kuitenkin lopulta. Mitä tämän tulisi kertoa meille siitä, miten meidän tulisi pyrkiä tavoittamaan ja palvelemaan ympärillämme olevia ihmisiä?`

`Mitä sellaista palvelutyötä voisitte seurakuntana aloittaa yhteisössänne, jota ette vielä tällä hetkellä tee?`

`Miten voimme luoda hengellisiä mahdollisuuksia etsijöille niiden palvelumuotojemme kautta, joihin he hakeutuvat, koska kokevat tarvitsevansa kyseisen palvelun tarjoamaa apua?`