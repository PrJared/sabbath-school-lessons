---
title:  Jeesus Parantajana, Osa 2
date:  19/08/2020
---

`Lue Matt. 4:23–25 ja Matt. 9:35. Mitkä kolme ­asiaa muodostivat Kristuksen työn perustan? Miten hän kohtasi ihmisten tarpeita ja millainen vaikutus tällä oli heidän elämäänsä?`

Jeesus yhdisti työssään kolme asiaa: opettamisen, julistamisen ja parantamisen. Hän kertoi ikuisista periaatteista, jotta jokainen meistä voisi elää merkityksellistä elämää. Hän sanoi: ”Minä olen tullut antamaan elämän, yltäkylläisen elämän.” (Joh. 10:10.) Hänen työnsä oli täynnä armon yltäkylläisyyttä. Jeesus tuli mahdollistaakseen sen, että voimme elää yltäkylläisesti nyt ja ikuisesti.

`Lue Mark. 1:32–39. Jeesus vietti koko päivän paran­taen sairaita ja ajaen ulos riivaajia. Oltuaan seuraavana aamuna rukouksessa Jeesus lähti naapurikyliin, vaikka yhä useampi halusi tulla parannetuksi. Miksei Jeesus parantanut heitä? Huomaa Jeesuksen oma selitys (jakeet 38, 39).`

Parannettuaan suuren joukon ihmisiä edellisenä päivänä Jeesus jättää nyt kansanjoukot, jotka etsivät häntä ja jotka vielä tarvitsevat parantumista. Jeesuksen selitys on, että hän tuli maailmaan julistaakseen evankeliumia. Jeesus ei ollut vain joku vaikuttava ihmeidentekijä. Hän oli Jumalan Poika, joka tuli suorittamaan lunastustyön. Hän ei tyytynyt vain parantamaan fyysisiä sairauksia. Hän halusi, että ihmiset vastaanottaisivat ikuisen elämän lahjan. Selvästi hän ilmoitti, miksi oli tullut maailmaan: ”Juuri sitä, mikä on kadonnut, Ihmisen Poika on tullut etsimään ja pelastamaan.” (Luuk. 19:10.) Jokainen parantamisteko oli tilaisuus paljastaa Jumalan luonnetta, helpottaa kärsimystä ja tarjota ikuisen elämän mahdollisuutta.

`Onko mahdollista elää Jeesuksen tarjoamaa yltäkylläistä elämää, jos on köyhä tai sairas? Tarjosiko Jeesus ihmisille jotakin syvempää kuin fyysinen parantuminen? Millä käytännön tavoilla voimme johdattaa ihmisiä hengellisten totuuksien äärelle vastatessamme heidän fyysisiin ja emotionaalisiin tarpeisiinsa?`