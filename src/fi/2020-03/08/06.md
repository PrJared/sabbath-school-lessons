---
title:  Mikä On Jeesukselle Tärkeää?
date:  20/08/2020
---

Matt. 24 Jeesus puhuu limittäin Jerusalemin tuhoon liittyvistä tapahtumista ja toista tulemistaan edeltävien päivien tapahtumista. Jeesuksen sanomaa seuraa kolme lopun ajan ver­tausta (Matt. 25), joissa annetaan yleiskuva luonteenominaisuuksista, jotka ovat Jeesuksen mielestä tärkeitä ihmisissä, jotka odottavat hänen toista tulemistaan. Vertaus 10 morsiusneidosta korostaa aidon, Hengen täyttämän elämän tärkeyttä. Vertaus 10 talentista painottaa sitä, miten meidän tulisi uskollisesti käyttää lahjoja, joita Jumala on meille itse kullekin suonut. Vertaus lampaista ja vuohista paljastaa todellisen kristillisyyden olevan sitä, että palvelemme niiden tarpeita, joita Herra johtaa elämäämme päivittäin.

`Lue Matt. 25:31–46. Miten Jeesus kuvailee aitoa kristillisyyttä? Tee luettelo elämänalueista, joilla tekstin mukaan voimme palvella?`

Vaikka vertaus puhuu siitä, miten kohdata ihmisten todellisia fyysisiä tarpeita – eikä tätä näkökulmaa tule laiminlyödä – voiko siitä löytyä vielä muutakin? Ihmisten sisimmässä on piilossa olevaa Jeesuksen nälkää ja janoa, joka kaipaa tulla tyydytetyksi (Joh. 6:35; Joh. 4:13, 14). Olemme kaikki muukalaisia, jotka kaipaamme kotiin, kunnes löydämme todellisen identiteettimme Jeesuksessa (Ef. 2:12, 13, 19). Olemme hengellisesti alastomia, kunnes hänen vanhurskautensa vaatettaa meidät (Ilm. 3:18; Ilm. 19:7, 8).

Vanhan testamentin profeetat vertasivat usein ihmisen tilaa toivottomasti sairaan tilaan (Jes. 1:5; Jer. 30:12–15). Synnin sairaus johtaa kuolemaan, mutta profeetta kertoo, mistä löytyy lääke. ”Minä hoidan haavasi terveiksi, parannan sinun vammasi, sanoo Herra[.]” (Jer. 30:17.) Jeesus on lääke sie­luamme uhkaavaan kuolettavaan tautiin.

Vertaus lampaista ja vuohista kehottaa meitä vastaamaan lähimmäistemme fyysisiin tarpeisiin. Kristus vastaa sielun syvimpiin tarpeisiin, ja hän kutsuu meidät työtovereikseen palvelemaan toisia. Itsekeskeinen elämä, jossa laiminlyödään toisten fyysisiä, henkisiä, emotionaalisia ja hengellisiä tarpeita, on ikuisuuden riskeeraamista. Vertauksessa ne, jotka omistavat elämänsä muille kuin itselleen, saavat kiitosta Herralta ja heidät toivotetaan tervetulleiksi iäisyyteen, kun taas ne, jotka itsekkäästi tavoittelevat omia päämääriään ja laiminlyövät toisia, saavat Herran tuomion.