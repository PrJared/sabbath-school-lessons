---
title:  Jeesuksen Asenne Ihmisiä Kohtaan
date:  16/08/2020
---

Jeesus etsi aina hyvää toisista. Hän sai ihmisistä esiin heidän parhaat puolensa. Jeesuksen ajan uskonnolliset johtajat arvostelivat Jeesusta siitä, että tämä ”hyväksyy syntiset seuraansa ja syö heidän kanssaan” (Luuk. 15:2). Jeesus vastasi näille muita karttaville ihmisille: ”En minä ole tullut kutsumaan hurskaita, vaan syntisiä.” (Matt. 9:13.) Se yllätti heidät.

Kirjanoppineiden, fariseusten ja saddukeusten uskonto oli karttelevaa uskontoa. He ajattelivat: ”Tee kaikkesi välttääksesi synnistä saastumista.” Vaikka synti ei ollut saastuttanut Jeesusta, hän laskeutui halukkaasti tähän käärmeenpesän kaltaiseen maailmaan pelastaakseen sen, ei kartellakseen sitä. Hän on ”maailman valo” (Joh. 8:12).

`Lue Matt. 5:13, 14. Mitä kahta vertausta Jeesus käytti kuvatakseen seuraajiaan? Miksi ajattelet hänen käyttäneen juuri näitä vertauksia? Ks. myös Joh. 1:9; Joh. 12:46; Fil. 2:15.`

Suola oli yksi muinaisen maailman tärkeimmistä luonnonvaroista. Se oli erittäin arvokasta, ja ajoittain roomalaiset sotilasosastot käyttivät sitä valuuttana. Se symboloi suurta vaurautta. Sitä käytettiin myös ruoan säilyttämiseen ja maustamiseen. Kun Jeesus käytti suolaa vertauskuvana seuraajistaan, hän itse asiassa sanoi, ettei maailman todellinen rikkaus ole maailman mahtavimmissa ja varakkaimmissa ihmisissä. Maailman todellinen rikkaus ovat sitoutuneet kristityt, jotka vaikuttavat Jumalan valtakunnan edistämiseksi. Heidän epäitsekkäät ja rakastavat palveluksensa säilyttävät maailmassa hyvyyden ja tuovat sen ilmapiiriin toivottua makua.

Toisena kuvauksena Jeesus käytti ”maailman valo” -vertausta (Matt. 5:14). Valo ei karta pimeyttä. Se loistaa pi­meydessä. Se ei pysyttele erillään pimeydestä, vaan tunkeutuu pimeyden läpi tehden siitäkin valoisaa. Jeesuksen seuraajien tulee tunkeutua maailman pimeyteen omissa naapurustoissaan, kylissään ja kaupungeissaan valaisten niitä Jumalan kirkkaudella.

`Pohdi Jeesuksen sanoja, jotka löytyvät Joh. 17:15–18. Mitä meidän tulisi ajatella maailmasta erottautumisesta ja maailman karttamisesta? Ovatko ne sama asia? Mitä Jeesus tarkoitti rukoillessaan, että hänen seuraajansa olisivat maailmassa mutta eivät maailmasta? Miten sellainen onnistuu meiltä?`