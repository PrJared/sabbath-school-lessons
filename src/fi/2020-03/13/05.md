---
title:  Rakkauden Vaatimukset
date:  23/09/2020
---

Rakkaus ilmentää itseään aina toiminnassa. Rakkautemme Kristusta kohtaan vaatii meitä tekemään jotakin eksyneen ihmiskunnan hyväksi. Paavali ilmaisi asian selvästi sanoessaan Korintin seurakunnalle: ”– – sillä Kristuksen rakkaus pakottaa meitä.” (2. Kor. 5:14.) Kristinuskossa ei ole kyse siitä, että luovumme pahoista asioista, jotta voisimme pelastua. Jeesus ei ”luopunut” pahoista asioista taivaassa, jotta voisi pelastua. Hän luopui hyvistä asioista, jotta toiset voisivat pelastua. Jeesus pyytää paitsi aikaamme, kykyjämme ja varojamme, myös koko elämäämme.

Eräässä aamutapaamisessa opetuslastensa kanssa Gennesaretinjärven rannalla Jeesus antoi erinomaisen yhteenvedon jumalallisen rakkauden vaatimuksista.

`Lue Joh. 21:15–19. Miksi Jeesus esitti saman kysymyksen kolme kertaa? Miten Jeesus reagoi Pietarin rakkauden vakuutteluihin? Mitä Jeesus käski Pietarin tehdä?`

Pietari kielsi Herransa kolme kertaa, ja Jeesus sai rakkauden tunnustuksen Pietarin omilta huulilta kolme kertaa. Opetuslasten läsnä ollessa Jeesus rakensi uudelleen Pietarin itsetuntoa vakuuttaen, että tämä oli saanut anteeksi ja että Jeesuksella oli edelleen hänelle tehtävää.

Jumalallinen rakkaus on aktiivista, ei passiivista. Aito rakkaus on enemmän kuin lämmin tunne tai ajatus jotakuta kohtaan. Siihen kuuluu sitoutuminen. Rakkaus vaatii meitä toimimaan. Se johtaa meitä kurottautumaan Jumalan eksyksissä kulkevien lasten puoleen. Kun Jeesus sanoi Pietarille: ”Ruoki minun karitsoitani”, se oli samalla sekä käsky että lohduttava vakuutus. Mestari pyysi Pietarilta rakkaudentunnustusta ja samalla hän rohkaisi tätä siinä, että hänellä oli tälle vielä käyttöä tämän todella häpeällisestä käyttäytymisestä huolimatta. Pietari oli kieltänyt Jeesuksen ja tehnyt sen vielä kiroten. Näinhän Jeesus oli ennustanutkin Pietarille.

Ehkä sinäkin olet toivottomalla tavalla pettänyt Herrasi. Ehkä olet kieltänyt hänet teoillasi useammin kuin kerran. Hyvä uutinen on se, että armoa on yhä tarjolla, eikä Jumala ole luovuttanut sinun suhteesi. Hänen työssään on vielä paikka sinullekin, jos vain haluat.