---
title:  'Paavali: Jumalan Valitsema Astia'
date:  22/09/2020
---

Vastaanottaessaan Kristuksen Paavalin koko elämä muuttui. Kristus antoi hänelle täysin uuden tulevaisuuden. Hän johti Paavalin mukavuusalueeltaan kokemaan asioita, joita hän ei osannut edes kuvitella. Pyhän Hengen johdossa Paavali julisti Jumalan sanaa tuhansille koko Välimeren alueella. Hänen todistuksensa muutti kristinuskon historiaa ja maailmaa.

`Lue Ap. t. 9:3–6; 10–20. Miten jakeet paljastavat, että Jeesuksella oli tarkoitus Paavalin elämälle?`

Jeesus valitsee usein todistajikseen epätodennäköisimmät ehdokkaat. Ajattele riivattuja miehiä, samarialaista naista, porttoa, veronkerääjää, galilealaisia kalastajia ja nyt tätä ankaraa kristittyjen vainoojaa. Armo muutti nämä ihmiset, jotka sitten lähetettiin iloisina todistamaan siitä, mitä Kristus oli tehnyt heidän elämässään. Kukaan ei koskaan väsynyt kertomaan tuota tarinaa. Kristuksen teot heidän hyväkseen olivat niin ihmeellisiä, että heidän täytyi kertoa niistä. He eivät voineet olla hiljaa.

`Vertaa Ap. t. 28:28–31 ja 2. Tim. 4:5–8. Mikä jakeissa osoittaa, ettei Paavali koskaan horjunut sitoumuksessaan antaa koko elämänsä Kristukselle?`

Kun Paavali elämänsä loppupuolella oli kotiarestissa Roomassa, hän vakuutti, että ”Jumala on lähettänyt pelastussanomansa pakanakansoille, ja ne myös kuulevat sitä” (Ap. t. 28:28). Hän otti vastaan kaikki, jotka tulivat hänen luokseen ja julisti heille sanaa (Ap. t. 28:30, 31). Elämänsä loppupuolella Paavali kehotti Timoteusta toimimaan evankelistana ja saattoi sanoa itsestään: ”Olen kilpaillut hyvän kilpailun, olen juossut perille ja säilyttänyt uskoni.” (2. Tim. 4:7.)

Vaikkei kutsumuksemme ehkä ole yhtä dramaattinen kuin Paavalin, Jumala kutsuu jokaista meistä osallistumaan hänen työhönsä muuttaa maailmaa. Kaikista kokemistaan vastoinkäymisistä huolimatta (ks. 2. Kor. 11:24–30) Paavali pysyi uskollisena kutsumukselleen Herrassa. Se, miten tästä entisestä Jeesuksen seuraajien vainoojasta tuli kaikkein vaikutusvaltaisin ja merkittävin kristinuskon edistäjä (Jeesuksen jälkeen) on edelleen valtava todistus siitä, mitä Herra voi tehdä sellaisen ihmisen kautta, joka pyhittää elämänsä hänen työlleen.