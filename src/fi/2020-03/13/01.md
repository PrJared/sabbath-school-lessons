---
title:  Uskon Askel
date:  19/09/2020
---

> <p></p>
> ”Olkoon teilläkin sellainen mieli, joka Kristuksella Jeesuksella oli. Hänellä oli Jumalan muoto, mutta hän ei pitänyt kiinni oikeudestaan olla Jumalan vertainen vaan luopui omastaan. Hän otti orjan muodon ja tuli ihmisten kaltaiseksi.” (Fil. 2:5–7.)

### Avaintekstit
Fil. 2:5–11;  Matt. 4:18–20;  Ap. t. 9:3–6, 10–20;  Joh. 21:15–19;  1. Joh. 3:16–18.

Taivaan kirkkauden, enkelten palvonnan ja Isän yhteyden jättäminen oli käsittämättömän suuri uhraus. Silti Jeesus tuli tänne kärsimyksen ja kuoleman maailmaan paljastaakseen Isän rakastavan luonteen, voittaakseen ihmisten kiintymyksen ja lunastaakseen koko ihmiskunnan. ”Emme voi käsittää lunastuksemme hintaa, ennen kuin lunastettuina seisomme Lunastajamme kanssa Jumalan valtaistuimen edessä. Kun ikuinen kotimme kaikessa loistossaan avautuu hurmaantuneen katseemme eteen, silloin muistamme, että Jeesus jätti kaiken tämän meidän tähtemme, että hän ei ainoastaan tullut taivaan kartanoiden maanpakolaiseksi, vaan että hän myös meidän tähtemme otti vastuulleen epäonnistumisen ja ikuisen tappion vaaran. Silloin heitämme kruunumme hänen jalkoihinsa ja viritämme laulun: ’Karitsa, joka on teurastettu, on arvollinen saamaan voiman ja rikkauden ja viisauden ja väkevyyden ja kunnian ja kirkkauden ja ylistyksen.’ (Ilm. 5:12).” (4AO 103.)

Sen uhrin arvoa, jonka Jeesus antoi pelastaakseen meidät, ei voi laskea.  Kun antaudumme hänen johtoonsa, hyväksymme hänen hallintavaltansa ja pyrimme yhdessä hänen kanssaan tavoittamaan eksyneitä hänen valtakuntaansa, mekin joudumme uhrautumaan. Vaikka uhrauksemme ei voi milloinkaan vetää vertoja hänen uhrilleen, ihmisten voittaminen Kristukselle on silti meillekin hyppy tuntemattomaan, johon tarvitsemme suurta uskoa. Me joudumme jättämään oman mukavuusalueemme ja siirtymään kartoittamattomille vesille. Joskus Herramme kutsuu meitä tekemään uhrauksia, mutta hänen tarjoamansa ilo on paljon niitä suurempi.

_Tämä tutkistelu on sapatiksi 26.9.2020_