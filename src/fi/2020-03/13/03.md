---
title:  Kutsu Sitoutua
date:  21/09/2020
---

Kuvittele olevasi Pietari tai Andreas. Aurinko on juuri noussut Gennesaretinjärven ylle karkottaen yön viileyden. Olet keskittynyt yhteen asiaan: kalojen saamiseen. Kalastus on sujunut viime aikoina hyvin ja odotat tältäkin päivältä suurta saalista. Sitten aikaisin aamun valjetessa näet Jeesus Nasaretilaisen lähestyvän. Et osaa aavistaa, että hetken päästä koko elämäsi muuttuu. Et ole koskaan entisesi.

`Lue Matt. 4:18–20. Miksi Pietari ja Andreas ovat valmiita sitoutumaan näin radikaalilla tavalla Jeesuksen seuraajiksi? Mikä tekstissä osoittaa, että Jeesuksella oli varattuna heille suurempi kutsumus kuin kalastaminen?`

Kristuksen olemuksessa, ulkomuodossa, sanoissa ja teoissa on täytynyt olla jotakin jumalallista, joka vakuutti nämä kalastajat siitä, että hän esitti heille jumalallista kutsua. He jättivät veneensä, ammattinsa ja tutun ympäristönsä siksi, että tunsivat saaneensa korkeamman kutsumuksen – kutsun johonkin erityiseen. Jumala ei ehkä pyydä sinua jättämään ammattiasi, mutta hän silti kutsuu sinua erityiseen tehtävään – jakamaan hänen rakkauttaan ja todistamaan hänen totuudestaan hänen nimensä kunniaksi.

`Mieti veronkerääjä Matteuksen saamaa kutsua (Matt. 9:9). Mikä siinä on huomionarvoista?`

Veronkerääjät Rooman valtakunnassa olivat usein kiristäjiä, jotka käyttivät asemaansa riistääkseen tavallista kansaa. He kuuluivat Israelin vihatuimpiin ja halveksituimpiin henkilöihin. Kristuksen kutsu, ”Seuraa minua”, antaa ymmärtää, että Matteus oli kuullut Jeesuksesta ja että hänellä oli kaipuu seurata tätä. Kun kutsu tuli, hän oli valmis. Hän hämmästyi, että Kristus hyväksyi hänet ja kutsui yhdeksi opetuslapsistaan.

Syvällä jokaisen sydämessä on kaipuu saada elämältä enemmän. Mekin haluamme, että elämällämme on jokin arvokas, suuri ja jalo tarkoitus. Siksi Kristus kutsuu meitä, kuten Matteusta, seuraamaan häntä.

`Mieti, mistä ihmiset ovat joutuneet luopumaan seuratakseen Jeesusta. Miksi se on aina uhrauksen arvoista?`