---
title:  Lisäaineistoa
date:  25/09/2020
---

”Seurakunnan hengellisten johtajien tulisi keksiä tapoja ja keinoja, joilla seurakunnan jokaiselle jäsenelle tarjotaan mahdollisuutta osallistua jotenkin Jumalan työhön. Liian usein näin ei ole tapahtunut. Ei ole tehty tarpeeksi selkeitä suunnitelmia siitä, miten kaikkien lahjoja voitaisiin hyödyntää aktiivisessa palveluksessa, tai suunnitelmia ei ole toteutettu. Vain harvat tajuavat, kuinka paljon tämän takia on menetetty.

Jumalan työn johtajien tulee viisaiden kenraalien tavoin tehdä etenemissuunnitelmia koko rintamalinjaa varten. Suunniteltaessa tulee erityisesti paneutua siihen, mitä maallikot voivat tehdä ystäviensä ja naapureittensa hyväksi. Jumalan työtä ei päätetä maan päällä ennen kuin seurakunnan koko jäsenistö, miehet ja naiset, kokoaa rivinsä työhön ja yhdistää voimansa pastoreiden ja seurakunnan virkailijoiden kanssa.

Syntisten pelastaminen vaatii harrasta, henkilökohtaista työtä. Meidän tulee viedä heille elämän sanaa, eikä odottaa, että he tulevat meidän luoksemme. Osaisinpa puhua sellaisilla sanoilla, jotka herättäisivät miehet ja naiset toimimaan tunnollisesti. Meille on annettu vain vähän aikaa. Seisomme jo ikuisen maailman rajoilla. Aikaa ei ole hukattavana. Jokainen hetki on kullan arvoinen, liian arvokas tuhlattavaksi vain omaan itseemme. Kuka etsii hartaasti Jumalaa ja saa häneltä voimaa ja armoa ollakseen lähetyskentillä hänen uskollinen työntekijänsä?

Jokaisessa seurakunnassa on lahjoja, jotka oikeanlaisella työstämisellä voidaan kehittää suureksi avuksi tähän työhön. Seurakuntiemme rakentuminen vaatii nyt viisaita työntekijöitä, jotka havaitsevat ja edistävät seurakunnassa lahjoja, jotka voidaan suunnata Mestarin käyttöön.” (9T 116, 117.)

**Keskustelunaiheita**

`Mikä on yllä olevan lainauksen pääajatus? Mikä vaikutus sillä voi olla siihen, miten sinä henkilökohtaisesti todistat ja osallistut seurakunnan ulospäin suuntautuvaan toimintaan?`

`Miten aito rakkaus aina ilmenee? Mitkä ovat rakkauden väärennöksiä, joilla ei ole mitään tekemistä aidon rakkauden kanssa?`

`Keskustelkaa uhrauksista, joita ihmiset ovat tehneet Herralle. Jotkut ovat antaneet jopa henkensä. Mitä voimme oppia näistä tarinoista?`