---
title:  Sitoutuva Rakkaus
date:  24/09/2020
---

Pietarin ja Jeesuksen välisen keskustelun loppupuolella Jeesus kertoo Pietarille opetuslapseuden hinnasta. Hän haluaa Pietarin ymmärtävän, mitä tämä joutuu kohtaamaan, jos vastaa Jeesuksen kutsuun ruokkia hänen lampaitaan.

`Lue Joh. 21:18, 19. Mitä Jeesus kertoi Pietarille opetuslapseuden hinnasta? Miksi Jeesus paljasti jotakin näin hätkähdyttävää tässä vaiheessa Pietarin elämää?`

Jeesus ennusti Pietarin marttyyrikuoleman. Pietarin kädet levitettäisiin ristille. Tämän ilmoituksen kautta Kristus tarjosi Pietarille vaihtoehtoa. Hän tarjosi tälle elämän suurinta iloa: voittaa ihmisiä Jumalan valtakuntaan. Helluntaipäivänä Pietari saisi nähdä tuhansien tulevan Kristuksen luo. Hän saisi tehdä ihmeitä Jeesuksen nimessä ja kirkastaisi häntä tuhansien edessä. Hän saisi ikuisen ilon siitä, että osallistuisi yhdessä Jeesuksen kanssa hänen työhönsä.

Etuoikeudella olisi kuitenkin hintansa. Se vaatisi kaikkein suurimman uhrin. Pietaria ei pyydetty sitoutumaan silmät ummessa. Pietari näki, ettei mikään uhri ollut liian suuri siitä, että sai liittyä Jeesuksen kanssa evankelioimaan maailmaa.

`Lue 1. Joh. 3:16–18. Johannekselle rakkaus on muutakin kuin epämääräinen käsite. Miten Johannes määrittelee rakkauden suurimman uhrauksen?`

Ikuisuudessa mikään uhraus ei tunnu uhraukselta. Kaikki panostuksemme palkitaan ylenpalttisesti. Mikä ilo onkaan saada toteuttaa rakkautta käytännössä, muuttaa hyvät aikeet sitoutumiseksi. Kun vastaamme Jumalan rakkauteen niin, että emme pidätä itsellämme mitään, vaan ryhdymme Kristuksen lähettiläinä palvellen todistamaan toisille, toteutamme elämämme tarkoituksen ja saamme kokea suurinta iloa. Jeesuksen sanoin: ”Kun te tämän tiedätte ja myös toimitte sen mukaisesti, te olette autuaat.” (Joh. 13:17.) Elämän suurin ilo ja kestävin onni löytyy siitä, kun täytämme olemassaolomme tarkoitusta tuomalla Jumalalle kunniaa elämällämme ja jakamalla hänen rakkauttaan ja totuuttaan maailmaan.

`Yritä kuvitella ikuista elämää. Miksi mikään tässä lyhyessä ajassamme ei ole sen arvoista, että kannattaisi menettää lupaus ikuisesta elämästä Jeesuksessa?`