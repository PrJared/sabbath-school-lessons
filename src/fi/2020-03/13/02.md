---
title:  Jeesuksen Itsensä Uhraava Rakkaus
date:  20/09/2020
---

Paavali kehottaa meitä antamaan Kristuksen mielenlaadun asua meissä. Millainen mieli Kristuksella oli? Mikä hallitsi hänen ajatusmallejaan? Mikä oli hänen ajattelunsa ydin?

`Lue Fil. 2:5–11. Millaista Kristuksen ajattelu oli? Millainen malli hallitsi hänen koko elämäänsä?`

Ikiajoista lähtien Jeesus on ollut yhdenvertainen Jumalan kanssa. Paavali ilmaisee sen näin: ”Hänellä oli Jumalan muoto, mutta hän ei pitänyt kiinni oikeudestaan olla Jumalan vertainen[.]” (Fil. 2:6.) Sana ”muoto” on käännetty kreikan sanasta morphe, joka tarkoittaa jonkin ydinolemusta. Se yhdistää kaksi samanarvoista asiaa. ”Tämä asettaa Kristuksen yhdenvertaiseen asemaan Isän kanssa ja nostaa hänet kaikkien muiden valtojen yläpuolelle. Paavali korostaa tätä osoittaakseen selvemmin Kristuksen vapaaehtoisen nöyrtymisen syvyyttä.” (7BC 154.) Kristuksen ikuiseen luonteeseen viitaten Ellen White sanoo: ”Kristuksessa on alkuperäinen elämä, joka ei ole muualta saatu tai jostakin muusta johtuva.” (5AO 85.)

Jeesus, joka on ollut yhdenvertainen Jumalan kanssa ikiajoista asti, ”luopui omastaan” (Fil. 2:7); kirjaimellisesti käännettynä ”tyhjensi itsensä” (ks. RK 2012). Jeesus vapaaehtoisesti ”tyhjensi itsensä” kaikista etu- ja valtaoikeuksistaan Jumalan vertaisena ottaakseen ihmisen muodon ja tullakseen ihmiskunnan nöyräksi palvelijaksi. Palvelijana hän paljasti taivaan rakkauden lain koko maailmankaikkeudelle ja suoritti äärimmäisen rakkauden teon ristillä antaen henkensä edestämme.

Jeesuksen ajattelun ytimessä oli itsensä uhraava rakkaus. Jeesuksen seuraaminen tarkoittaa, että rakastamme kuten hän rakasti ja palvelemme kuten hän palveli. Se, että sallimme Jeesuksen Pyhän Hengen kautta tyhjentää meidät itsekkäästä kunnianhimostamme, maksaa meille jotakin. Jeesukselle se maksoi kaiken. Raamattu sanoo kuitenkin Jeesuksesta: ”Sen tähden Jumala on korottanut hänet yli kaiken ja antanut hänelle nimen, kaikkia muita nimiä korkeamman.” (Fil. 2:9.)

Taivas on kaikkien uhraustemme arvoinen. Palvelun ilo korvaa uhrauksemme jo nyt. Lisäksi ikuinen ilo siitä, että saamme elää yhdessä Kristuksen kanssa iankaikkisesti, saa minkä tahansa uhrauksen täällä vaikuttamaan merkityksettömältä.