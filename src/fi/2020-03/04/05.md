---
title:  Näkymättömät Voimat Työssään
date:  22/07/2020
---

Esirukous on voimakas ase hyvän ja pahan välisessä sodassa, jota kutsumme suureksi taisteluksi. Yksi selkeimmistä ilmoituksista tästä taistelua löytyy Danielin kirjan 10. luvusta.

Muistamme profeetta Jeremian ennustuksen siitä, että juutalaiset olisivat babylonialaisten vankeina 70 vuotta. Danielin elämän ehtoopuolella tuo profeetallinen ajanjakso läheni loppuaan. Daniel oli huolissaan. Hän ei nähnyt merkkejä siitä, että Jeremian sanat olisivat toteutumassa. Hänen kansansa oli yhä vankeudessa.

Meedialaiset ja persialaiset olivat ottaneet Babylonin valtaansa, mutta juutalaiset pysyivät edelleen vankeina. Daniel paastosi ja rukoili kolmen viikon ajan. Hartaasti hän rukoili kansansa puolesta. Kolmen viikon kuluttua loistava enkelihahmo ilmestyi hänelle.

`Lue Dan. 10:10–14. Milloin Danielin rukoukset kuultiin? Mikä oli väliaikaisesti viivyttänyt vastausta?`

Ymmärtääksemme täysin tämän kiinnostavan kohdan tarkastelkaamme siinä esiintyviä henkilöitä. Kuka on Persian enkeliruhtinas? Ei varmastikaan Kyyros. Hän oli Persian kuningas. On todennäköistä, että Persian enkeliruhtinas edustaa Paholaista. Jeesus kutsui häntä tämän maailman ruhtinaaksi (Joh. 12:31; Joh. 14:30). Paavali kutsui häntä avaruuden henkivaltojen hallitsijaksi (Ef. 2:2). Jos Persian enkeliruhtinas edustaa Paholaista, kuka Mikael sitten on? Nimeä ”Mikael” käytetään viisi kertaa Raamatussa (Ilm. 12:7; Juud. 9; Dan. 10:13, 21 ja Dan. 12:1). Huolellinen jakeiden tutkiminen paljastaa, että Mikael (’Jumalan kaltainen’) on nimi, joka kuvaa Jeesusta kaikkien enkeleiden päällikkönä suorassa taistelussa Paholaista vastaan. Kristus on ikuinen, jo ennen luomista ollut, kaikkivoipa, pyhä Jumalan Poika. Yksi hänen tehtävistään enkeleiden päällikkönä on kukistaa ja lopulta tuhota Paholainen.

Dan. 10 vetää verhot sivuun ja paljastaa tämän taistelun hyvän ja pahan välillä. Danielin rukoillessa Mikael, kaikkivoipa Jeesus, laskeutuu taivaasta lyödäkseen helvetin voimat. Vaikka emme näkisikään sitä, Jeesus tekee työtään vastatakseen meidänkin esirukouksiimme. Hän on voimallinen Pelastaja. Yksikään rukouksistamme ei jää huomaamatta.

`Miten näet suuren taistelun todellisuuden elämässäsi? Miten tuon todellisuuden tulisi vaikuttaa valintoihin, joita teet?`