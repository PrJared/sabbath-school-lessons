---
title:  Lisäaineistoa
date:  24/07/2020
---

Lue Ellen White, Tie Kristuksen luo, s. 91–103 ja Testimonies for the Church, osa 7, s. 19–24.

Kun rukoilemme toisten puolesta, Jumala kunnioittaa sitoutumistamme häneen ja riippuvuuttamme hänen voimastaan ottamalla käyttöön kaikki taivaan voimat muuttaakseen ihmisten elämää. Rukoustemme kohotessa hänen valtaistuimensa luo, enkelit kiiruhtavat toimimaan hänen käskystään. ”Palvelevat enkelit odottavat valtaistuimen luona voidakseen heti noudattaa Jeesuksen Kristuksen käskyjä, jotka tämä antaa vastatakseen jokaiseen hartaassa ja elävässä uskossa esitettyyn rukoukseen.” (2SM 377.) Meille vakuutetaan, että yksikään rukous ei joudu hukkaan; Jumala ei unohda niistä yhtäkään. Ne tallennetaan taivaaseen, jotta niihin voidaan vastata Jumalan parhaaksi katsomana aikana ja parhaaksi katsomassa paikassa. ”Uskon rukous ei koskaan mene hukkaan; on kuitenkin pelkkää oletusta väittää, että rukouksiin aina vastattaisiin juuri niin kuin me odotamme.” (1T 231.) Millaista rohkaisua tämä antaakaan meille rukoillessamme puolisoittemme, poikiemme, tyttäriemme, sukulaistemme, ystäviemme tai työtovereidemme puolesta, jotka eivät vielä tunne Kristusta. Yksikään vilpitön rukous ei koskaan joudu kadoksiin. Emme aina näe välittömiä vastauksia niiden elämässä, joiden puolesta rukoilemme, mutta Jumala tekee työtään heidän sydämessään tavoilla, jotka paljastuvat meille vasta ikuisuudessa.

**Keskustelunaiheita**

`Lue Fil. 1:19; Kol. 4:2, 3 ja 2. Tess. 3:1, 2. Millaista rohkaisua Paavali sai vankeutensa aikana filippiläisten rukouksista? Mitä hän pyysi kolossalaisia ja tessalonikalaisia rukoilemaan puolestaan? Millainen suhde näillä esirukouspyynnöillä on ihmisten voittamiseen Kristukselle?`

`Pohtikaa suuren taistelun todellisuutta ja sitä, miten se muodostaa suuren taustakertomuksen maailmalle, jossa elämme. Miten ymmärryksesi taistelusta auttaa sinua tajuamaan rukouksen tärkeyden? Jeesus voitti taistelun ja tiedämme, että lopussa hänen puolensa voittaa. Miksi on niin tär­keää tätä odotellessamme rukoilla ja pyrkiä tekemään kaikkemme pysyäksemme hänelle uskollisina sekä työskentelemään toisten pelastamiseksi?`

`Mitkä asiat voivat olla tehokkaiden esirukousten esteenä? Millaisia tekosyitä kenties käytät päästäksesi rukoilemasta niiden puolesta, jotka esirukousta tarvitsevat?`