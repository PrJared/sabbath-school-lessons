---
title:  Rukouksen Keskittäminen
date:  23/07/2020
---

Läpi koko Raamatun korostuu rukousten tarkentamisen tärkeys. Rukous ei ole vain jotakin epämääräistä sisimmän kaipausta. Siinä esitetään Jumalalle tiettyjä pyyntöjä. Jeesus rukoili erityisesti opetuslastensa puolesta. Apostoli Paavali rukoili täsmärukouksia efesolaisten, filippiläisten ja kolossalaisten kristittyjen puolesta. Hän rukoili nuorten kollegojensa, kuten Timoteuksen, Tituksen ja Johannes Markuksen puolesta.

`Lue 1. Sam. 12:22–24 ja Job 16:20-21 (KR92). Mikä näillä raamatunpaikoilla on yhteistä? Mitä ne kertovat esiru­kouksesta?`

Sekä Samuel että Job molemmat korostavat tarvettamme hartaaseen, sydämestä nousevaan, tarkennettuun esiru­koukseen. Samuelin sanat ovat vahvat. Hän huudahtaa: ”Enkä minäkään voi tehdä sellaista syntiä Herraa vastaan, että lakkaisin rukoilemasta puolestanne.” (1. Sam. 12:23.) Voimme miltei kuulla Samuelin rukouksen kaiun Jobin sanoissa: ”Kunpa olisikin joku, joka ratkaisisi ihmisen ja Jumalan välillä!” (Job 16:21, KR92.) Tehtävämme on rukoilla Jumalaa sellaisten miesten ja naisten puolesta, jotka eivät tunne Kristusta.

`Lue 1. Joh. 5:14–16. Mitä tapahtuu, kun rukoilemme toisten puolesta?`

Kun rukoilemme toisten puolesta, meistä tulee Jumalan siunauksen kanavia heille. Jumala vuodattaa taivaan valtaistuimelta elämän veden virtansa meidän kauttamme heihin. Paholaisen kaikki joukot vapisevat kuullessaan harrasta esirukousta. Ellen G. White kuvailee rukouksen voimaa näillä merkillepantavilla sanoilla: ”Paholainen ei kestä sitä, että hänen voimalliseen kilpailijaansa vedotaan, sillä hän pelkää ja vapisee Jumalan voiman ja majesteettiuden edessä. Kuullessaan harrasta ru­kousta kaikki Paholaisen joukot vapisevat.” (1T 346.) Rukous yhdistää meidät taivaallisen voiman lähteeseen taistellessamme eksyneiden miesten ja naisten puolesta.

`Lue Matt. 18:18, 19. Miten jakeet liittyvät esiru­koukseen niiden puolesta, jotka eivät tunne Herraa?`