---
title:  Kosminen Taistelu
date:  19/07/2020
---

`Vertaa toisiinsa Ilm. 12:7–9; Ef. 6:12 ja 2. Kor. 10:4. Miten raamatunpaikat vaikuttavat käsitykseemme esirukouksesta?`

Raamattu raottaa näkyvän ja näkymättömän maailman välistä verhoa. Käynnissä on hyvän ja pahan, vanhurskauden voimien ja pimeyden voimien, Kristuksen ja Paholaisen välinen taistelu. Tässä kosmisessa konfliktissa Jumala kunnioittaa ihmisen vapautta. Hän ei koskaan manipuloi ihmisen tahtoa tai pakota tämän omaatuntoa. Hän lähettää Pyhän Henkensä vakuuttamaan ihmiset jumalallisesta totuudesta (Joh. 16:7, 8). Taivaalliset enkelit tulevat mukaan taisteluun vaikuttaakseen ihmisten ikuiseksi parhaaksi (Hepr. 1:14). Jumala myös järjestää ihmisten elämään kaitselmuksellisia tapahtumia johtaakseen heitä luokseen.

Jumala ei kuitenkaan pakota omaatuntoa. Voimakeinojen käyttäminen on Jumalan valtakunnalle vierasta. Pakottaminen on vastoin rakkauden periaatetta, jonka varassa Jumalan hallinto lepää. Siksi rukous on niin merkityksellistä. Vaikka Jumala tekee kaikkensa tavoittaakseen ihmisiä jo ennen kuin rukoilemme heidän puolestaan, rukouksemme vapauttavat Jumalan suunnattoman voiman. Hän kunnioittaa valinnanvapauttamme rukoilla jonkun toisen puolesta. Hyvän ja pahan välisen taistelun valossa hän voi kuitenkin tehdä enemmän silloin, kun rukoilemme kuin jos emme tee niin.

Mieti seuraavaa ajatusta huolella: ”Osana Jumalan suunnitelmaa on antaa vastauksena uskon rukoukseen sellaista, mitä hän ei antaisi, jos emme rukoilisi.” (8AO 39.) Suuressa taistelussa hyvän ja pahan välillä rukouksella on vaikutusta. Kun rukoilemme jonkun sellaisen puolesta, joka ei tunne Kristusta, rukouksemme avaa jumalallisen siunauksen kanavia kyseisen ihmisen elämään. Jumala kunnioittaa valintaamme rukoilla heidän puolestaan ja työskentelee yhä voimallisemmin heidän puolestaan.

Tutkiessamme aihetta ”esirukous”, meidän on nöyrästi tunnustettava, ettemme täysin ymmärrä Jumalan toimintaa, mutta tämä ei saisi estää meitä jatkuvasti ottamasta osaa siunauksista, joita rukous tarjoaa meille ja toisille.

`Miksi ajattelet Jumalan toimivan voimallisemmin silloin, kun rukoilemme, kuin silloin, kun laiminlyömme rukouksen?`