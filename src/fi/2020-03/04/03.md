---
title:  'Jeesus: Voimallinen Esirukoilija'
date:  20/07/2020
---

`Lue Luuk. 3:21; 5:16 ja 9:18. Millainen yhteys Jeesuksen rukouselämällä oli hänen työnsä tehokkuuteen?`

Jeesuksen elämä oli jatkuvaa yhteyttä Isään. Kasteensa aikaan, kun Jeesus oli aloittamassa messiaanisen työnsä, hän rukoili jumalallista voimaa toteuttaakseen taivaallisen kutsumuksensa. Pyhä Henki antoi hänelle voiman tehdä Isän tahdon ja täyttää tehtävän, joka häntä odotti. Oli kyse sitten viiden tuhannen ihmisen ruokkimisesta, spitaalisten parantamisesta tai riivattujen vapauttamisesta, Jeesus ymmärsi, että hyvän ja pahan välisessä taistelussa rukous on voimallinen ase sodittaessa helvetin voimia vastaan. Se on taivaan säätämä tapa yhdistää avuttomuutemme ja heikkoutemme Jumalan kaikkivoipuuteen. Siten voimme lähestyä Jumalaa, joka yksin voi koskettaa niitä, joiden puolesta rukoilemme.

`Lue Luuk. 22:31–34 ja Hepr. 7:25. Minkä lupauksen Jeesus antoi Pietarille valmistaakseen tätä niitä kiu­sauksia vastaan, joita tämä pian kohtaisi? Minkä lu­pauksen Jeesus antaa jokaiselle meistä, kun kohtaamme kiusauksia?`

Tehokkaasti ihmisiä Kristukselle voittavat ovat rukouksen miehiä ja naisia. Jeesus rukoili Pietarin puolesta nimeltä. Hän vakuutti Pietarille, että tämän suurimman kiusauksen hetkellä hän rukoilisi tämän puolesta. Paholainen ymmärsi hyvin Pietarin potentiaalin Jumalan valtakunnan edistämisessä. Hän aikoi tehdä kaikkensa tuhotakseen Pietarin myönteisen vaikutuksen kristillisessä seurakunnassa. Kuitenkin Pietarin kohdatessa kiusauksia Jeesus rukoili tämän puolesta, ja Herran rukouksiin vastattiin. Miten henkeäsalpaavaa onkaan tajuta, että Pelastaja rukoilee myös meidän puolestamme. Hän kutsuu meitä liittymään esirukoustyöhön ja nostamaan ihmisiä nimeltä mainiten hänen valtaistuimensa eteen.

Jatkamalla rukousta sinnikkäästi tunnustamme täydellisen riippuvuutemme siitä, että vain Jumala voi kurkottaa niiden puoleen, joiden puolesta rukoilemme.

`Kenen puolesta rukoilet tällä hetkellä? Miksi on tär­keää olla luovuttamatta, vaikuttipa tilanne kuinka hankalalta tahansa?`