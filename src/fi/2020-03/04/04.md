---
title:  Paavalin Esirukoukset
date:  21/07/2020
---

Esirukous on raamatullista. Koko evankelioimistyönsä ajan Paavali rukoili uusien käännynnäisten puolesta niissä seurakunnissa, joita hän perusti. Paavali uskoi, että rukousten ansiosta jotakin sellaista tapahtuisi, jota ei tapahtuisi, jos hän ei rukoilisi. Vaikka hän oli erossa niistä, joita rakasti, hän ymmärsi, että heidän sydämensä voisivat kohdata heidän rukoillessaan toistensa puolesta.

`Lue Ef. 1:15–21. Listaa alla oleville riveille ne pyynnöt, joita Paavali esitti Jumalalle efesolaisten puolesta. Mitä hän erityisesti pyysi Jumalaa antamaan heille?`

Paavalin rukous efesolaisten puolesta on merkillepantava. Hän rukoili, että Jumala antaisi heille viisautta ja hengellistä näkökykyä, että hän valaisisi heidän mielensä jumalallisilla totuuksilla ja antaisi heille ikuisen elämän toivon. Hän rukoili myös, että he saisivat kokea Jumalan ihmeellisen voiman elämässään. Jumala on niin voimallinen, niin mahtava, että hän herätti Jeesuksen kuolleista, ja tuo tapahtuma luo pohjan heidän ikuisen elämän toivolleen hänessä. Rukouksessaan hän muistuttaa heitä heidän äärettömän rikkaasta perintöosastaan, joka heillä on pyhien joukossa. Efeson kristityt varmasti rohkaistuivat saadessaan tietää, että Paavali rukoili heidän puolestaan ja mitä hän heille rukoili.

`Lue Fil. 1:3–11. Huomaa Paavalin rukouksen sävy. Miltä sinusta tuntuisi, jos olisit Filippin seurakunnan jäsen ja saisit Paavalilta tällaisen kirjeen, jossa hän kertoo rukoilevansa puolestanne ja myös rukouksensa sisällön? Mitä lupauksia kirjeen sanoista löytyy? Millaisia kehotuksia se myös sisältää?`

Tämä on yksi Raamatun kohottavimmista ja rohkaisevimmista kohdista täynnä lupauksia, mutta se sisältää myös kutsun täyttyä Jeesuksen tuntemisesta saatavalla rakkaudella, ymmärryksellä ja arvostelukyvyllä, jotta voisimme olla kaikkea sitä, mitä Jumala on tarkoittanutkin meidän hänessä olevan.