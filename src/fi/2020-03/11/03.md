---
title:  Henkilökohtaisen Todistuksen Muuttava Voima
date:  07/09/2020
---

Johannesta ja Jaakobia, Sebedeuksen poikia, kutsuttiin ukkosenjylinän pojiksi (Mark. 3:17). Itse asiassa Jeesus antoi heille tämän lempinimen. Saamme hyvän esimerkin Johanneksen tulisesta luonteesta, kun Jeesus ja hänen opetuslapsensa matkasivat Samarian halki. Kun he yrittivät löytää majoitusta yöksi, he tulivat torjutuiksi samarialaisten juutalaisia kohtaan tuntemien ennakkoluulojen tähden. Heille ei annettu edes vaatimattominta majapaikkaa.

Jaakobin ja Johanneksen mielestä heillä oli ratkaisu ongelmaan. ”Kun hänen opetuslapsensa Jaakob ja Johannes kuulivat tästä, he sanoivat: ’Herra, tahdotko, että käskemme tulen iskeä taivaasta ja tuhota heidät [niin kuin Eliakin teki]?’” (Luuk. 9:54.) Jeesus nuhteli veljiä, ja he kaikki lähtivät kylästä hiljaa pois. Jeesuksen tie on rakkauden tie, ei riidanhaluisen taistelun.

Jeesuksen rakkauden läsnäolossa Johanneksen kiivaus ja viha muuttuivat rakastavaksi hyvyydeksi ja helläksi myötätunnoksi. Johanneksen ensimmäisessä kirjeessä sana ”rak­kaus” esiintyy eri muodoissaan noin 50 kertaa.

`Lue 1. Joh. 1:1–4; 1. Joh. 3:1; 1. Joh. 4:7–11 ja 1. Joh. 5:1–5. Mitä tekstit kertovat Johanneksen todistuksesta ja siitä muutoksesta, joka tapahtui hänen elämässään siksi, että hän oli tekemisissä Jeesuksen kanssa?`

On olemassa ikuinen maailmankaikkeuden periaate. Ellen G. White kuvailee tätä periaatetta seuraavasti: ”Väkivallan käyttäminen on vastoin Jumalan hallituksen periaatteita. Hän haluaa vain rakkauden palvelusta, eikä rakkautta voida pakottaa, sitä ei voida herättää väkivallan eikä arvovallan avulla. Vain rakkaus herättää vastarakkautta.” (4AO 13.)

Kun olemme sitoutuneita Kristukseen, hänen rakkautensa loistaa meistä toisille. Paras kristillinen todiste on muuttunut elämä. Tämä ei tarkoita, ettemmekö koskaan tekisi virheitä tai että aina olisimme niitä rakkauden ja armon kanavia, joita meidän tulisi olla. Se tarkoittaa kuitenkin sitä, että ihanteellisesti Kristuksen rakkaus virtaa meidän elämästämme ja me voimme olla siunaukseksi ympärillämme oleville ihmisille.

`Kuinka hyvin heijastat Kristuksen rakkautta toisille? Mitä päätelmiä voit tehdä vastauksestasi?`