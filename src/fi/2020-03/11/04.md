---
title:  Jeesuksen Elämästä Kertominen
date:  08/09/2020
---

Kenet Jeesus ensimmäisenä lähetti saarnaamaan? He eivät olleet opetuslapsia eivätkä Jeesuksen pitkäaikaisia seuraajia. He olivat entisiä mielipuolia, riivattuja, jotka muutamia tunteja aikaisemmin olivat terrorisoineet seutukuntaa ja pitäneet lähikylien asukkaita pelon vallassa.

Demonisin voimin yksi näistä riivatuista rikkoi häntä sitoneet kahleet, kirkui hirvittävällä äänellä ja runteli kehoaan terävillä kivillä. Heidän äänestään heijastui syvä tuskaa heidän sisimmässään (Matt. 8:28, 29; Mark. 5:1–5).

Kun he kohtasivat Jeesuksen, heidän elämänsä muuttui. He eivät enää koskaan olisi entisenlaisia. Jeesus ajoi heitä piinanneet riivaajat ulos heistä sikalaumaan, joka juoksi jyrkänteeltä järveen (Matt. 8:32–34; Mark. 5:13, 14).

`Lue Matt. 8:28–34. Mitä miehille tapahtui ja mitä kaupunkilaiset löysivät?`

Riivatut olivat nyt Kristuksen voiman muuttamia miehiä. Kaupunkilaiset löysivät heidät istumasta Jeesuksen jalkojen juuresta kuuntelemasta jokaista Mestarin huulilta lähtevää sanaa. On hyvä tiedostaa, että Matteuksen evankeliumi puhuu kahdesta miehestä, jotka vapautettiin riivaajista, kun taas Markuksen evankeliumi keskittyy vain toiseen näistä miehistä. Pääasia on kuitenkin se, että Jeesus ennallisti heidät niin fyysisesti, henkisesti, emotionaalisesti kuin hengellisestikin.

`Lue Mark. 5:18–20. Tämä entinen riivattu, nyt uusi käännynnäinen, olisi halunnut jäädä Jeesuksen seuraan, mutta mitä Kristus lähetti hänet tekemään?`

”Näillä miehillä oli ollut etuoikeus kuunnella Kristuksen opetusta vain muutama hetki. Heidän korvansa eivät olleet kuulleet ainoatakaan saarnaa hänen huuliltaan. He eivät voineet opettaa kansaa opetuslasten tavoin, jotka päivittäin olivat olleet Kristuksen kanssa. Mutta heillä oli henkilökohtainen todistus siitä, että Jeesus oli Messias. He voivat kertoa sen, minkä tiesivät, mitä he itse olivat nähneet, kuulleet ja tunteneet Kristuksen voimasta. Tämän voi tehdä jokainen, jonka sydäntä Jumalan armo on koskettanut.” (4AO 292.) Heidän todistuksensa voima valmisti Dekapoliin alueen 10 kaupunkia vastaanottamaan Jeesuksen opetukset.