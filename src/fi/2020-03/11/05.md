---
title:  Varmuudella Todistaminen
date:  09/09/2020
---

`Lue 1. Joh. 5:11–13; Hepr. 10:19–22; 1. Kor. 15:1, 2. Miten Raamatun vakuutukset ikuisesta elämästä mahdollistavat sen, että voimme varmuudella todistaa pelastuksestamme Kristuksessa?`

Jos meillä ei ole henkilökohtaista varmuutta pelastuksestamme Jeesuksessa, emme kykene jakamaan sitä kenenkään kanssa. Emme voi jakaa sellaista, mitä itsellä ei ole. On olemassa tunnontarkkoja kristittyjä, jotka elävät jatkuvassa epävarmuuden tilassa miettien, mahtavatko koskaan olla riittävän hyviä pelastuakseen. Kuten eräs viisas, vanha pastori on sanonut: ”Kun katson itseäni, en näe mitään mahdollisuutta pelastua. Kun katson Jeesukseen, en näe mitään mahdollisuutta joutua kadotukseen.” Herran sanat kaikuvat varmoina kautta aikojen: ”Kääntykää minun puoleeni, maan kaikki ääret, antakaa pelastaa itsenne, sillä minä olen Jumala, eikä muuta Jumalaa ole.” (Jes. 45:22.)

Herramme haluaa jokaisen meistä riemuitsevan siitä pelastuksesta, jota hän niin vapaasti tarjoaa. Hän kaipaa, että saisimme kokea vanhurskauttamisen hänen armostaan ja että saisimme olla vapaita synnin syyllisyyden tuomiosta. Paavalin sanoin: ”Kun nyt Jumala on tehnyt meidät, jotka uskomme, vanhurskaiksi, meillä on Herramme Jeesuksen Kristuksen ansiosta rauha Jumalan kanssa.” (Room. 5:1.) Hän lisää vielä, että meillä voi olla varmuus siitä, että mikään ”kadotustuomio ei siis kohtaa niitä, jotka ovat Kristuksessa Jeesuksessa” (Room. 8:1). Apostoli Johannes vahvistaa: ”Jolla on Poika, sillä on elämä. Jolla ei Jumalan Poikaa ole, sillä ei ole elämää.” (1. Joh. 5:12.)

Jos olemme uskon kautta vastaanottaneet Jeesuksen, ja hän elää Pyhän Henkensä kautta sydämessämme, ikuisen elämän lahja on meidän tänään. Tämä ei tarkoita, että kerran Jumalan armon ja pelastuksen Kristuksessa kokenut ei voisi menettää sitä (2. Piet. 2:18–22; Hepr. 3:6; Ilm. 3:5). Meillä on aina vapaa valinta kääntyä pois, mutta hänen rakkautensa kokeneina ja uhrinsa syvyyden ymmärtäneinä, meidän tulisi valita pysyä hänessä, joka rakastaa meitä niin paljon. Me voimme päivittäin etsiä mahdollisuuksia jakaa toisten kanssa siitä armosta, jonka olemme saaneet Jeesuksessa.

`Onko sinulla pelastusvarmuus Jeesuksessa? Jos on, mihin varmuutesi perustuu?`