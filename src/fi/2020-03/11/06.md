---
title:  Jotakin Todistamisen Arvoista
date:  10/09/2020
---

”Minut on Kristuksen kanssa ristiinnaulittu. Enää en elä minä, vaan Kristus elää minussa. Sen elämän, jota tässä ruumiissani vielä elän, elän uskoen Jumalan Poikaan, joka rakasti minua ja antoi henkensä puolestani.” (Gal. 2:19, 20.)

Vastaanottaessamme Kristuksen joudumme toki uhraamaan jotakin. Jeesus pyytää meitä luovuttamaan hänelle tiettyjä asioita. Jeesus ei jättänyt epäselväksi, mitä hänen seuraamisensa vaatisi: ”Jos joku tahtoo kulkea minun jäljessäni, hän kieltäköön itsensä, ottakoon joka päivä ristinsä ja seuratkoon minua.” (Luuk. 9:23.) Kuolema ristillä oli tuskallinen. Kun luovutamme elämämme Kristuksen haltuun ja vanha syntinen minämme ristiinnaulitaan (Room. 6:6), se on tuskallista. Joskus on tuskallista luopua haluistamme ja tavoistamme, mutta palkinto on tuskan arvoinen.

Voimalliset todistukset keskittyvät siihen, mitä Kristus on tehnyt hyväksemme, eivät siihen, mistä me olemme luopuneet hänen tähtensä. Ne keskittyvät hänen uhriinsa, eivät meidän niin kutsuttuihin uhreihimme, sillä Kristus ei pyydä meitä luopumaan sellaisesta, jonka säilyttäminen on parhaaksemme.

Silti historia on täynnä kertomuksia ihmisistä, jotka joutuivat tekemään suuria uhrauksia Kristuksen tähden. Eivät he uhrauksillaan ansainneet pelastusta, eivätkä heidän tekonsa, olivatpa ne kuinka epäitsekkäitä tahansa, antaneet mitään ansiota Jumalan edessä. Sen sijaan tajuttuaan useimmissa tapauksissa, mitä Kristus oli tehnyt heidän hyväkseen, he olivat valmiita panemaan kaikkensa uhrialttarille sen mukaan, mikä oli Jumalan kutsumus heidän elämässään.

`Lue Joh. 1:12; Joh. 10:10, Joh. 14:27 ja 1. Kor. 1:30. Todistuksemme perusta on siinä, mitä Kristus on tehnyt hyväksemme. Luettele hänen armonsa lahjoja, joita jakeissa on mainittu.`

Mieti yllä olevien tekstien valossa, mitä Kristus on tehnyt hyväksesi. Olet ehkä ollut harras kristitty koko ikäsi, tai kenties sinulla on ollut dramaattisempi kääntymyskokemus. Mieti, kuinka hyvä Jeesus on ollut sinulle. Ajattele, millaisen tarkoituksen, rauhan ja ilon hän on antanut sinulle. Ajattele voimaa, jonka hän on antanut sinulle selvitä elämän vaikeista kokemuksista.