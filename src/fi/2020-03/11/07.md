---
title:  Lisäaineistoa
date:  11/09/2020
---

Lue Mark. 5:25–34.

”Ihmettelevä kansanjoukko, joka tunkeili Kristuksen ympärillä, ei huomannut saaneensa mitään elinvoimaa. Mutta kun kärsivä nainen ojensi kätensä koskettaakseen häntä ja uskoi tulevansa terveeksi, hän tunsi parantavan voiman. Näin on hengellistenkin asiain laita. Ei hyödytä mitään puhella uskonnosta välinpitämättömästi tai rukoilla ilman sielun nälkää ja elävää uskoa. Nimellinen Kristukseen kohdistuva usko, joka ottaa hänet vastaan vain maailman Vapahtajana, ei voi koskaan parantaa sielua. Pelastukseksi koituva usko ei ole vain totuuden tunnustamista järjen avulla. – –

Ei riitä, että me uskomme sen, mitä kerrotaan Kristuksesta, meidän täytyy uskoa Kristukseen. Meitä hyödyttää vain sellainen usko, joka ottaa hänet vastaan henkilökohtaisena Vapahtajana ja omaksuu hänen ansionsa meidän hyväksemme. – –

Se, että tunnustamme hänen uskollisuutensa, on taivaan valitsema keino Kristuksen ilmaisemiseksi maailmalle. Meidän on tunnustettava hänen armonsa sellaisena, kuin muinaiset pyhät miehet sen tekivät tiettäväksi, mutta kaikkein tehokkain on todistus omasta kokemuksestamme. Olemme Jumalan todistajia ilmaistessamme itsessämme jumalallisen voiman vaikutusta. Jokaisen ihmisen elämä on erilainen kuin toisten, ja hänen kokemuksensa eroavat huomattavasti heidän kokemuksistaan. Jumala toivoo kiitoksemme kohoavan hänen luokseen yksilöllisyytemme leimaamana. Kun näihin kalliisiin tunnustuksiin hänen armonsa kirkkauden kiitokseksi vielä liittyy Kristuksen kaltainen elämä, on niissä vastustamaton voima, joka koituu sielujen pelastukseksi.” (4AO 297, 298.)

**Keskustelunaiheita**

`Mistä aineksista vaikuttava todistus koostuu? Lue Paavalin todistus Agrippan edessä: Ap. t. 26:1–23. Mikä oli Paavalin todistuksen perusta?`

`Miksi henkilökohtainen todistuksemme siitä, mitä Kristus on tehnyt hyväksemme, on niin voimallinen? Entä miten vastaisit seuraavaan: ”Niin, tuo on ollut sinun kokemuksesi, mutta entäpä jos minulla ei ole tuollaista kokemusta? Miksi sinun kokemuksesi voisi opettaa minulle mitään siitä, miksi minun pitäisi seurata Jeesusta?”`

`Millaisia asioita on hyvä välttää silloin, kun esittää omakohtaista todistusta ei-uskovalle?`