---
title:  Pyhä Henki Ja Todistaminen
date:  28/07/2020
---

Koko Apostolien tekojen kirja on täynnä todistusta siitä, miten vahvasti Pyhä Henki oli läsnä. Henki teki työtään uskovissa itsessään ja heidän kauttaan heidän todistaessaan Herrastaan erilaisilla tavoilla. Hän vahvisti heitä kohtaamaan todistamisen koettelemuksia ja haasteita vihamielisessä kulttuurissa. Hän johdatti heidät niiden luo, jotka vilpittömin sydämin etsivät totuutta. Kokonaisissa kaupungeissa hän valmisti ihmisten sydämiä ennen kuin uskovat ehtivät saapua niihin. Hän avasi mahdollisuuksia, joita uskovat eivät olleet osanneet edes kuvitella, ja vahvisti voimallaan heidän sanansa ja tekonsa.

`Lue Ap. t. 7:55; Ap. t. 8:29; Ap. t. 11:15; Ap. t. 15:28, 29; Ap. t. 16:6–10. Miten Pyhä Henki palveli todistavia opetuslapsia tilanteissa, joista edellä mainitut raamatunpaikat kertovat?`

Pyhän Hengen monipuolinen työ ensimmäisellä vuosisadalla oli todella hämmästyttävää. Yllä olevat tapaukset ovat vain pieni näyte Hengen työstä. Henki vahvisti Stefanosta todistamaan Herrastaan armottoman ja raivon valtaan joutuneen väkijoukon kivittäessä häntä kuoliaaksi. Ihmeen kautta hän ohjasi Filippoksen vaikutusvaltaisen totuutta etsivän etiopialaisen luo avatakseen Afrikan mantereen evankeliumille. Hän antoi Pietarille vakuuttavan merkin siinä, että myös pakanauskovat vastaanottivat Pyhän Hengen lahjan. Hän toi seurakunnan yhteen hetkellä, jolloin se olisi helposti voinut hajota ympärileikkausta koskevassa kiistassa. Henki avasi koko Euroopan mantereen evankeliumin julistamiselle apostoli Paavalin kautta.

Pyhä Henki oli Uuden testamentin seurakunnassa aktiivinen, ja hän on aktiivinen myös tämän päivän seurakunnassa. Hän haluaa voimaannuttaa meidät, vahvistaa meitä, opettaa meitä, ohjata meitä, yhdistää meitä ja lähettää meidät maailman tärkeimpään tehtävään eli johtamaan miehiä ja naisia Jeesuksen ja hänen totuutensa luo. Meidän tulee muistaa, että hän toimii yhä aktiivisesti tänäänkin, aivan kuten hän toimi apostolien ja varhaisseurakunnan aikana.

`Mitä voimme tehdä päivittäin ollaksemme avoimempia ja vastaanottavaisempia Pyhän Hengen voimalle elämässämme? Mitkä ovat niitä oikeita valintoja, jotka auttavat häntä toimimaan meissä ja meidän kauttamme?`