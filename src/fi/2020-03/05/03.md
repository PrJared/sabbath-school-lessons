---
title:  Voimaantunut Seurakunta
date:  27/07/2020
---

Apostolien tekojen kirjaa on joskus oikeutetusti kutsuttu Pyhän Hengen tekojen kirjaksi. Se on jännittävä kuvaus todistamisesta, evankeliumin julistamisesta ja seurakunnan kasvusta. Se on kertomus asialleen vihkiytyneistä uskovista, jotka täyttyivät Pyhällä Hengellä ja veivät Kristusta maailmalle. He olivat täysin riippuvaisia Pyhästä Hengestä ihmeellisten tulosten aikaansaamiseksi. Heissä meillä on esimerkki siitä, mitä Pyhä Henki voi saada aikaan miesten ja naisten välityksellä, jotka ovat täysin antautuneita hänelle.

`Lue Ap. t. 2:41, 42; Ap. t. 4:4, 31; Ap. t. 5:14, 42;         Ap. t. 6:7 ja Ap. t. 16:5. Mikä näissä jakeissa tekee sinuun suurimman vaikutuksen? Mikä on se sanoma, jonka Luukas, Apostolien tekojen kirjoittaja, halusi välittää kirjaamalla muistiin tällaisen nopean kasvun?`

Luukkaan tarkoitus hänen kirjoittaessaan Apostolien teot oli kertoa lukijoille Pyhän Hengen teoista alkuseurakunnan parissa.

Huomaa, ettei Luukas epäröi käyttää myös ihmisten määrästä kertovia lukuja kuvatessaan Hengen toimintaa ensimmäisellä vuosisadalla. Hän laski kasteiden määrän. Ap. t. 2:41 hän korostaa, että peräti 3 000 kastettiin yhden ai­noan päivän aikana yhdessä tietyssä paikassa. Ap. t. 4:4 Luukas kertoo 5 000 kastetusta miehestä. Ap. t. 5:14 kerrotaan, että ”yhä enemmän tuli niitä, jotka uskoivat Herraan, miehiä ja naisia joukoittain” (RK 2012).

Luukas on kirjannut muistiin Pyhän Hengen työtä yksilöiden sydämessä, kuten Lyydian, filippiläisen vanginvartijan, pahojen henkien riivaaman orjatytön tai etiopialaisen eunukin. Tärkeää on, että jokaisen suuren luvun takaa löytyy yksittäisiä ihmisiä, joista jokainen on Jumalan lapsi, jonka puolesta Jeesus Kristus kuoli. Me pidämme suurista luvuista, mutta viime kädessä todistamisessa on usein kyse yksilön henkilökohtaisesta kohtaamisesta.

Nopeasti kasvavan Uuden testamentin seurakunnan tarpeisiin perustettiin uusia seurakuntia. Yksi syy varhaisseurakunnan nopealle kasvulle oli se, että seurakunta jatkuvasti uudistui uusien seurakuntien perustamisen myötä. Miten tärkeä sanoma tässä onkaan meille myös nykyään.

`Miten voimme varmistaa, että paikallisseurakunnassamme lähetystyö on aina keskiössä?`