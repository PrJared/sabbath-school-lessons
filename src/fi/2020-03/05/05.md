---
title:  Pyhä Henki, Sana Ja Todistaminen
date:  29/07/2020
---

Jumalan sana oli aivan Uuden testamentin seurakunnan todistamisen ytimessä. Pietarin saarna helluntaipäivänä pohjautui hyvin pitkälle Vanhaan testamenttiin todistaessaan siitä, että Kristus oli Messias. Stefanoksen ennen kuolemaansa antama todistus oli kertausta Vanhassa testamentissa löytyvästä Israelin historiasta. Pietari viittasi ensin siihen, miten Jumala ”lähetti Israelin kansalle sanansa” (Ap. t. 10:36), ja sitten hän kertoi Corneliukselle Jeesuksen ylösnousemuksesta. Apostoli Paavali viittasi kerta toisensa jälkeen suuriin Vanhan testamentin ennustuksiin Messiaan tulosta. Filippos selitti huolellisesti etsivälle etiopialaiselle Jesajan kirjan 53. luvun Messias-ennustuksen merkityksen. Jokaisessa tapauksessa opetuslapset julistivat Jumalan sanaa, eivät omaa sanaansa. Hengen innoittama sana oli heidän auktoriteettinsa perusta.

`Lue Ap. t. 4:4, 31; Ap. t. 8:4; Ap. t. 13:48, 49; Ap. t. 17:2; Ap. t. 18:24, 25. Mitä nämä kohdat opettavat meille Pyhän Hengen, Jumalan sanan ja Uuden testamentin seurakunnan todistamisen välisestä suhteesta?`

Sama Pyhä Henki, joka innoitti Jumalan sanan, tekee työtään sanan kautta muuttaakseen ihmisten elämää. Raamatussa on elämää antavaa voimaa, koska Hengen kautta se on Kristuksen elävää sanaa.

`Lue 2. Piet. 1:21 ja Hepr. 4:12. Miksi Jumalan sana on niin voimallinen muuttamaan ihmisten elämää?`

”Se luova voima, joka toi esille maailmat, on Jumalan sanassa. Tämä sana antaa voimaa ja synnyttää elämää. Jokainen käsky on lupaus. Kun tahto myöntyy siihen ja se vastaanotetaan sydämeen, se tuo mukanaan Jumalan elämän. Se muuttaa luonteen ja luo ihmisen uudelleen Jumalan kuvaksi.” (EK 120.)

Raamatulla on voima muuttaa elämää siksi, että sama Pyhä Henki, joka innoitti sen kirjoittamisen, innoittaa ja muuttaa meitä lukiessamme sitä. Kun jaamme Jumalan sanaa toisten kanssa, Pyhä Henki toimii muuttaakseen heidän elämäänsä hänen innoittamansa sanan kautta. Jumala on luvannut siunata sanansa, ei meidän sanojamme. Voima on nimenomaan Jumalan sanassa, ei ihmisten järkeilyssä.