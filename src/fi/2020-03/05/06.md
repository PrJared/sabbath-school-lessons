---
title:  Pyhän Hengen Elämää Muuttava Voima
date:  30/07/2020
---

Apostolien teot -kirja osoittaa, miten Jumala Pyhän Henkensä kautta tekee ihmeitä ihmisten elämässä. Kirja on täynnä esimerkkejä evankeliumin voimasta voittaa kulttuurillisia ennakkoasenteita ja muuttaa elinikäisiä, syvälle juurtuneita tapoja sekä opettaa koko ihmiskunnalle Kristuksen armoa ja totuutta. Pyhä Henki kohtaa ihmisiä siellä, missä he ovat, mutta ei jätä heitä sinne. Hänen läsnäolossaan he muuttuvat. Heidän elämänsä muuttuu toisenlaiseksi.

`Lue Ap. t. 16:11–15, 23–34; Ap. t. 17:33, 34 ja Ap. t. 18:8. Tässä on vain muutama Raamatun esittämistä kääntymyskertomuksista. Mitä nämä erilaiset tapaukset opettavat Jumalan voimasta muuttaa kaikenlaisten ja erilaisista taustoista tulevien ihmisten elämää?`

Miten hämmästyttävän moninainen joukko ihmisiä! Lyydia oli menestyvä juutalainen liikenainen. Filippiläinen vanginvartija oli keskiluokkainen roomalainen virkamies. Pyhä Henki voi tavoittaa yhteiskunnan koko kirjon. Hänen muuttava voimansa tavoittaa niin miehet kuin naiset, niin rikkaat kuin köyhät, niin koulutetut kuin kouluttamattomat.

Ap. t. 17:34 viittaa areiopagilaisen Dionysioksen kääntymykseen. Ateenan areiopagilaiset olivat jäseniä tuomioistuimessa, joka käsitteli kaikki oikeusjutut. He olivat merkittäviä ja kunnioitettuja kreikkalaisen yhteiskunnan jäseniä.

Pyhän Hengen voimasta apostoli Paavalin työ tavoitti jopa yhteiskunnan ylemmän kerroksen. Crispus (Ap. t. 18:8) oli juutalaisen synagogan esimies. Hän oli uskonnollinen johtaja, joka oli perehtynyt juutalaiseen vanhatestamentilliseen ajatteluun. Pyhä Henki läpäisi esteet ja muutti hänen elämänsä. Nämä esimerkkitapaukset paljastavat, että kun todistamme Kristuksesta ja jaamme hänen sanaansa toisille, Pyhä Henki tekee ihmeellisiä asioita kaikenlaisten ihmisten elämässä, joilla voi olla mitä erilaisin tausta, kulttuuri, koulutus ja uskomukset. Emme voi, emmekä saa, tehdä omia oletuksia siitä, kenet Pyhä Henki voi tai ei voi tavoittaa. Tehtävämme on todistaa jokaiselle, joka kohdallemme johdetaan. Herra tekee loput.

Kristuksen kuolema koski koko maailmaa, jokaista koskaan elänyttä yksilöä. Mitä tämän totuuden tulisi opettaa meille siitä, miten emme saisi koskaan olettaa, että joku on pelastuksen toivon ulottumattomissa?

Lue Ellen White, Alfa ja omega, osa 6, s. 37–42 tai Apostolien teot, s. 39–45 ja Alfa ja omega, osa 5, s. 218–225 tai Aikakausien Toivo, s. 644–650 tai Rakkaudella Isältä, s. 498–503.

Pyhä Henki tekee yhteistyötä Isän ja Pojan kanssa pelastusprosessissa. Aina kun todistamme, liitymme häneen ja hänen työhönsä ihmisten pelastamiseksi. Pyhä Henki saa sydämet tuntemaan synnintuntoa. Hän avaa mahdollisuuksien ovia. Jumalan sanan kautta hän valaisee mielen ja paljastaa totuuden. Hän rikkoo ennakkoluulojen kahleet, joiden vankeja olemme. Hän voittaa kulttuurin ajatteluumme tuomat vinoumat, jotka estävät meitä näkemästä totuutta selvästi. Hän vapauttaa meidät pahojen tapojen kahleista, jotka sitovat meitä.

Todistaessamme Jeesuksesta on tärkeää muistaa, että teemme yhteistyötä Pyhän Hengen kanssa. Hän on tehnyt työtään ennen meitä valmistaen sydämiä vastaanottamaan evankeliumin sanoman. Hän saa ihmisten mielen avautumaan tehdessämme jotakin ystävällistä, todistaessamme, pitäessämme Raamatun tutkistelua, jakaessamme Raamatun totuutta sisältävää kirjallisuutta tai osallistuessamme järjestäjinä johonkin evankelioivaan tapahtumaan. Pyhä Henki jatkaa työtään yksilön sydämessä vielä pitkään sen jälkeen, kun olemme poistuneet. Hän tekee kaikkensa johtaakseen kyseisen ihmisen tuntemaan pelastuksen.