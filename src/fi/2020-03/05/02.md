---
title:  Lupaus Pyhästä Hengestä
date:  26/07/2020
---

Lupauksella Pyhästä Hengestä Jeesus vastasi opetuslasten huoleen siitä, että hän jättäisi heidät palatessaan taivaaseen.”– – teille on hyödyksi, että minä menen pois. Ellen mene, ei Puolustaja voi tulla luoksenne. Mutta mentyäni pois minä lähetän hänet luoksenne[.]” (Joh. 16:7.) Kreikan kielen Puolustajaa tarkoittava sana on paraklētos eli joku, joka ”tulee toisen vierelle” tarkoituksenaan auttaa. Yksi Pyhän Hengen päätehtävistä on tulla kaikkien uskovien vierelle vahvistamaan ja ohjaamaan heitä heidän todistaessaan. Todistaessamme Jeesuksesta emme ole yksin. Pyhä Henki on vierellämme ohjaamassa meitä vilpittömästä sydämestään etsi­vien luo. Hän valmistaa heidän sydämensä ennen kuin tapaamme heitä. Hän ohjaa sanojamme, vakuuttaa ja vahvistaa etsijöiden mieltä niin, että he voivat vastata Hengen kehotuksiin.

`Lue Joh. 15:26, 27 ja Joh. 16:8. Mitä jakeet kertovat Pyhän Hengen osasta todistamisessa?`

Pyhä Henki todistaa Jeesuksesta. Hänen tarkoituksenaan on johdattaa niin monia kuin mahdollista Jeesuksen luo. Hänen tehtävänsä on kirkastaa Jeesusta. Tässä osassaan hän vakuuttaa uskoville, että heidän velvollisuutensa on todistaa. Hän avaa silmämme näkemään mahdollisuuksia kaikissa ympärillämme olevissa ihmisissä. Hän työskentelee kulissien takana luodakseen alttiutta evankeliumin vastaanottamiselle.

Johanneksen evankeliumi ilmaisee asian selkeästi. Pyhä Henki ”paljastaa, mitä on synti” (Joh. 16:8). Hän työskentelee sydämessä saadakseen ihmiset tajuamaan, miten vieraantuneita he ovat Jumalasta, ja ymmärtämään katumuksen tarpeensa. Hän osoittaa maailmalle vanhurskauden. Sen lisäksi että hän paljastaa synnin hän myös opastaa vanhurskaudessa. Hän paljastaa, miten suurenmoinen Jeesuksen vanhurs­kaus on verrattuna meidän saastaisuuteemme. Pyhän Hengen tehtävä ei ole vain osoittaa, kuinka pahoja me olemme, vaan myös paljastaa, kuinka hyvä, ystävällinen, myötätuntoinen ja rakastava Jeesus on. Henki muovaa meitä hänen kaltaisekseen.

Todistaminen on sitä, että teemme yhteistyötä Pyhän Hengen kanssa kirkastaaksemme Jeesusta. Hengen voimassa ja hänen ohjauksensa alaisina todistamme ihmeellisestä Kristuksesta, joka on muuttanut elämämme.