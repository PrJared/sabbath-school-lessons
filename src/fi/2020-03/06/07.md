---
title:  Lisäaineistoa
date:  07/08/2020
---

Lue Ellen White,” Kristuksen vertaukset, s. 237–270, luku ”Leiviskät.

Hengellisiä lahjoja koskevan raamatullisen opetuksen oikea ymmärtäminen tuo ykseyttä seurakuntaan. Ajatus siitä, että jokainen meistä on arvokas ja tarpeellinen jäsen Kristuksen ruumiissa, yhdistää meitä. Jokainen seurakunnan jäsen on tarpeellinen Kristuksen lähetyskäskyn toteuttamiseksi. Jokainen on saanut lahjoja palvelutyötä varten.

”Jokaiselle on annettu tehtävä toimitettavaksi Herralle. Jokaiselle Herran palvelijalle on annettu erityisiä lahjoja tai talentteja. ’Yhdelle hän antoi viisi talenttia, toiselle kaksi ja kolmannelle yhden, kullekin hänen kykyjensä mukaan.’ Jokaiselle palvelijalle on uskottu jotakin, josta hän on vastuussa; meille on uskottu hoidettavaa vaihtelevien kykyjemme mukaan. Jumala ei ole ollut puolueellinen jakaessaan lahjojaan. Hän on jakanut talenttinsa palvelijoittensa voimien mukaan, ja hän odottaa kunkin voimia vastaavia tuottoja.” (2T 282.)

Muista myös, että Hengen lahjat on annettu tuomaan Jumalalle kunniaa, ei meille itsellemme. Jumala antoi ne korottaakseen omaa nimeään ja edistääkseen omaa asiaansa.

**Keskustelunaiheita**

`Pohtikaa vielä sitä, miten jokainen meistä on saanut lahjoja Jumalalta. Mitä tämä käytännössä merkitsee paikallisseurakunnallenne? Miten tämä ajatus vaikuttaa siihen, miten jokainen jäsen osallistuu palvelukseen?`

`Kertokaa toisillenne, miten jonkun toisen seurakunnan jäsenen lahjat ovat siunanneet teitä. Kertokaa, miten olette löytäneet omat hengelliset lahjanne. Mitä lahjoja ajattelette saaneenne ja miten käytätte niitä toisille siunaukseksi?`

`Tässä tutkistelussa tuli ilmi, että lahjamme kasvavat, kun käytämme niitä. Miettikää omaa elämäänne. Tuleeko mieleenne Jumalalta saatuja lahjoja, jotka ovat kasvaneet, kun olette käyttäneet niitä hänen nimensä kunniaksi? Kysykää vielä itseltänne torstain tutkisteluosuuden lopussa ollut kysymys siitä, kuinka uskollisia olette olleet vaalimaan sitä, minkä Jumala on teille antanut.`