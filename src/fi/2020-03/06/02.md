---
title:  Erilaiset Lahjat Yhteisessä Palveluksessa
date:  02/08/2020
---

Mieti, miten erilaisia opetuslapset olivat. Heidän taustansa, persoonallisuutensa, temperamenttinsa ja lahjansa erosivat toisistaan suuresti. Tämä oli seurakunnalle vahvuus. Veronkerääjä Matteus oli tarkka ja täsmällinen. Pietari puhui nopeasti, oli innokas ja impulsiivinen, mutta hänellä oli luontaisia johtajan kykyjä. Johannes oli helläsydäminen, mutta myös suorapuheinen. Andreaksen huomio suuntautui ihmisiin. Hän oli tietoinen ympäristöstään ja herkkä havaitsemaan toisten tarpeita. Tuomaksella oli luontainen taipumus kyseenalaistaa, ja usein hän epäili. Vaikka opetuslapsilla oli erilaiset persoonallisuudet ja lahjat, Jumala käytti voimallisesti jokaista heistä todistajanaan.

`Lue 1. Kor. 12:12, 13, 18–22. Mitä jakeet kertovat siitä, miten erilaisilla lahjoilla varustettuja ihmisiä Kristuksen ruumiissa, seurakunnassa, tarvitaan?`

Jumala iloitsee saadessaan varustaa eri taustoista tulevia ihmisiä palvelukseen tarvittavilla lahjoilla. Kristuksen ruumis ei ole homogeeninen ryhmä, jossa kaikki muistuttavat toi­siaan. Se ei ole mikään jäsenseura, jossa kaikilla on samanlainen tausta ja ajatukset. Se on dynaaminen joukko erilaisia kykyjä omaavia ihmisiä, joita yhdistää rakkaus Kristukseen ja Raamattuun ja jotka ovat sitoutuneet kertomaan hänen rakkaudestaan ja totuudestaan maailmalle (Room. 12:4; 1. Kor. 12:12). Kristuksen ruumiin jäsenillä on erilaisia lahjoja, mutta jokainen jäsen on arvokas; jokaisella on tärkeä tehtävä ruumiin terveen toiminnan kannalta. Kuten silmillä, korvilla ja nenällä on erilaiset mutta ruumiin kokonaisuuden kannalta tarpeelliset tehtävät, samoin kaikki seurakunnassakin esiintyvät lahjat ovat tarpeellisia (1. Kor. 12:21, 22).

`Ruumiin pienimmilläkin osasilla on tärkeä tehtävä. Äkkiä ajateltuna silmäripset tuntuvat merkityksettömiltä. Mitä tapahtuisi, jos meillä ei olisi jotain niin merkityksettömältä tuntuvaa kuin silmäripset? Ilman niitä pölyhiukkaset samentaisivat näkömme ja seurauksena voisi olla peruuttamattomia vaurioita. Seurakunnan jäsen, joka tuntuu ”merkityksettömimmältä”, on kuitenkin Pyhän Hengen lahjoilla varustettuna oleellinen osa Kristuksen ruumista. Kun pyhitämme nämä lahjamme kokonaan Jumalalle, jokaisella meistä voi olla vaikutusta, joka kantaa ikuisuuteen.`