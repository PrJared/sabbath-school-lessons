---
title:  Lahjojemme Löytäminen
date:  05/08/2020
---

`Vertaa 1. Kor. 1:4–9 ja 2. Kor. 1:20–22. Mitä katkelmat kertovat Jumalan lupauksista ja erityisesti ennen Kristuksen toista tulemista ilmenevistä hengellisistä lahjoista?`

Jumala lupaa, että hänen seurakunnassaan esiintyy kaikkia Pyhän Hengen lahjoja juuri ennen Herramme paluuta. Hänen lupauksensa ovat varmoja. Hän on antanut meille Pyhän Hengen todistuksen sydämeemme ohjaamaan meitä ymmärtämään, mitä lahjoja hän on meille antanut. Jumala on se, joka antaa lahjat, ja hän on se, joka Henkensä kautta myös paljastaa lahjansa meille.

`Lue Luuk. 11:13; Jaak. 1:5 ja Matt. 7:7. Jos haluamme löytää lahjat, jotka Jumala on antanut meille, mitä Jumala kutsuu meitä tekemään?`

Saamme Hengen lahjat pyhittäessämme itsemme Jumalalle ja pyytäessämme häntä paljastamaan meille ne lahjat, jotka hän on meille antanut. Kun sydämemme on tyhjentynyt omasta kunniastamme ja tärkeimmäksi päämääräksemme on tullut palvella Jeesusta, hänen Henkensä synnyttää meissä niitä hengellisiä lahjoja, joita hän on varannut meitä varten. ”Vasta kun opetuslapset uskoen ja rukoillen olivat kokonaan antautuneet hänen työhönsä, he saivat kokea Hengen vuodatuksen. Silloin uskottiin taivaallinen omaisuus erikoisessa mielessä Kristuksen seuraajille. – – Lahjat ovat jo meidän Kristuksessa, mutta niiden varsinainen haltuunsaaminen riippuu Jumalan Hengen vastaanottamisestamme.” (KV 239.)

Hengelliset lahjat (ks. 1. Kor. 12:4–6) ovat ominaisuuksia, jotka Jumala antaa, jotta voisimme palvella häntä tehokkaasti. Voimme ilmentää lahjojamme palvelutehtävissämme. Aktiviteetit ovat niitä erityisiä tilaisuuksia, jotka antavat meille mahdollisuuden käyttää lahjojamme. Hengelliset lahjat eivät tule meille täysin kehittyneinä. Kun Pyhä Henki näyttää sinulle jonkin mahdollisen palvelualueen, rukoile, että hän johtaisi sinut sellaisiin palvelutehtäviin, joissa saisit harjoittaa lahjaasi ihmisiä tavoittavassa toiminnassa.

`Mitkä ovat sinun erityislahjasi ja kuinka voit kehittää niitä Herran palveluksessa?`