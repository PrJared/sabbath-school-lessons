---
title:  Hengellisten Lahjojen Tarkoitus
date:  04/08/2020
---

`Lue 1. Kor. 12:7 ja Ef. 4:11–16. Miksi Jumala antaa hengellisiä lahjoja jokaiselle uskovalle? Mikä on lahjojen tarkoitus?`

Hengellisillä lahjoilla on useita tarkoituksia. Jumala antaa ne ravitakseen ja vahvistaakseen seurakuntaansa hänen työnsä täyttämisessä. Niiden tarkoitus on kehittää yhtenäistä seurakuntaa, joka on valmiina täyttämään hänen antamansa lähetystehtävän maailmassa. Raamatun kirjoittajat antavat meille esimerkkejä hengellisistä lahjoista, joita Jumala antaa seurakunnalleen, kuten palveleminen, sanan julistaminen, opettaminen, rohkaiseminen ja antaminen. Raamatussa puhutaan myös vieraanvaraisuuden, armahtavaisuuden ja avu­liaisuuden lahjoista vain muutaman mainitaksemme. Täydemmän kuvan eri lahjoista saat lukemalla Room. 12 ja 1. Kor. 12.

Kenties mietit hengellisten lahjojen ja luonnollisten lahjojen välistä suhdetta. Hengelliset lahjat ovat ominaisuuksia, jotka Pyhä Henki antaa jokaiselle uskovalle varustaakseen heidät heidän erityistä palvelutehtäväänsä varten seurakunnassa ja maailmassa. Hengellisissä lahjoissa voi olla mukana myös luonnollisia lahjoja, jotka Pyhä Henki on pyhittänyt, kun niitä käytetään Kristuksen palvelemiseen. Kaikki luonnollisetkin lahjat ovat Jumalalta saatuja, mutta vain osaa niistä käytetään Kristuksen palvelemiseen.

”Vertauksen leiviskät eivät kuvaa ainoastaan Hengen erikoisia lahjoja. Ne käsittävät kaikki lahjat ja kyvyt, perityt niin kuin hankitutkin, sekä luonnolliset että hengelliset. Kaikki ne on käytettävä Kristuksen palvelemiseen. Tullessamme hänen opetuslapsikseen luovutamme hänelle kaiken, mitä olemme ja omistamme. Nämä lahjat hän palauttaa meille puhdistettuina ja jalostettuina käytettäväksi hänen kunniakseen ja lähimmäisillemme siunaukseksi.” (KV 239.)

Jumala on asettanut myös aivan erityisiä lahjoja, kuten profetoimisen lahjan ja seurakunnan johtamiseen tarvittavat lahjat pastoreille, vanhimmille ja opettajille, jotka toimivat Kristuksen ruumiissa opettajina ravitakseen ja varustaakseen jokaista jäsentä palvelukseen (ks. Ef. 4:11, 12). Seurakunnan johtajiston tehtävänä on avustaa jokaista jäsentä löytämään omat hengelliset lahjansa ja opettamaan heitä käyttämään lahjoja Kristuksen ruumiin rakentamiseksi.

`Millaisia luontaisia lahjoja sinulla on?`