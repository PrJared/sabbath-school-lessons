---
title:  'Jumala: Kaikkien Hyvien Lahjojen Antaja'
date:  03/08/2020
---

Jumala on kaikkien lahjojen antaja ja ”jokainen täydellinen lahja” tulee häneltä (1. Kor. 12:11, 18; Ef. 4:7, 8; Jaak. 1:17.) Hän antaa meille juuri ne Pyhän Hengen lahjat, jotka parhaiten sopivat luonteellemme. Hän käyttää taitomme parhaalla mahdollisella tavalla hyödyksi sanomansa palvelemisessa ja nimensä kirkastamisessa.

`Lue Mark. 13:34 ja 1. Kor. 12:11. Keille Jumala antaa hengellisiä lahjoja?`

Raamattu on asiassa selvä. Jumalalla on erityinen tehtävä jokaiselle: ilosanoman jakaminen muille. Jeesuksen vertauksessa talon isäntä jättää talonsa palvelijoittensa haltuun. Isäntä antaa kullekin palvelijalle oman tehtävän (Mark. 13:34). Jokaiselle on oma tehtävänsä, ja Jumala antaa hengellisiä lahjoja kaikille niin, että he voivat suorittaa taivaallisen kutsumuksensa. Kun annamme elämämme Kristukselle ja kasteessa liitymme hänen ruumiinsa jäseniksi, Pyhä Henki antaa lahjoja, jotta voimme palvella ruumista ja todistaa maailmalle.

Ellen White kirjoitti kirjeen eräälle miehelle rohkaistakseen tätä käyttämään lahjoja, joita Jumala oli tälle antanut palvelusta varten. ”Olemme kaikki Jumalan perheen jäseniä, ja Jumala on antanut meille kaikille enemmän tai vähemmän kykyjä, joiden käytöstä olemme vastuussa. Olkoon talenttimme suuri tai pieni meidän tulee käyttää sitä Jumalan palveluksessa. Meidän tulee ymmärtää, että toisilla on puolestaan oikeus käyttää heille uskottuja lahjoja. Meidän ei tulisi koskaan halveksua pienintäkään fyysistä, älyllistä tai hengellistä pääomaa.” (Kirje 260, 2.12.1903.)

`Lue Ap. t. 10:36–38; Matt. 3:16, 17; Ap. t. 2:38–42. Mitä kohdat lupaavat Hengen saamisesta kasteessa?`

Jeesus sai Pyhän Hengen voitelun kasteensa yhteydessä valmistamaan ja varustamaan hänet tehtäväänsä varten tässä maailmassa. Samoin jokaiselle meistä luvataan Pyhä Henki kasteemme yhteydessä. Jumala haluaa meidän olevan varmoja siitä, että hän on täyttänyt sanansa ja antanut meille hengellisiä lahjoja, joilla voimme siunata seurakuntaa ja maailmaa.