---
title:  Lahjojemme Moninkertaistaminen
date:  06/08/2020
---

`Lue talenttivertaus: Matt. 25:14–30. Mikä on sinusta kertomuksen merkittävin ajatus? Miksi Jumala kiitti kahta ensimmäistä palvelijaa, mutta tuomitsi viimeisen? Mitä vertaus puhuu meille talenttiemme käyttämisestä? Kiinnitä erityistä huomiota jakeeseen 29.`

Isäntä antoi palvelijoilleen talentteja ”kullekin hänen kykyjensä mukaan”. (Matt. 25:15). Jokainen yksilö sai eri määrän talentteja. Yksi sai viisi, toinen kaksi talenttia ja kolmas yhden talentin. Jokaisen palvelijan oli itse valittava, miten sijoittaa tai käyttää saamansa talentit. Ratkaisevaa tässä on se, että talentit, joita he saivat, eivät olleet heidän omiaan. Ne kuuluivat sille, joka oli jättänyt ne heidän haltuunsa.

Isäntä ei ollut kiinnostunut siitä, kuka oli saanut arvokkaampia ja kuka vähemmän arvokkaita talentteja. Eikä kyse ollut siitäkään, kuinka monta talenttia kukin oli saanut. Kyse oli siitä, mitä kukin teki sillä, mitä hänelle oli annettu.

Paavali ilmaisee asian näin: ”Jos antajalla on hyvää tahtoa, hänen lahjaansa pidetään arvossa sen mukaan, mitä hänellä on, eikä vaadita sellaista, mitä hänellä ei ole.” (2. Kor. 8:12.) Jumalalle ei ole niinkään tärkeää se, mitä sinulla on, vaan pikemminkin, mitä teet sillä, mitä sinulla on.

Jumala kiitti kahta ensimmäistä palvelijaa, koska he olivat uskollisia talenttiensa käyttämisessä. Heidän talenttinsa kasvoivat käytössä. Kelvoton palvelija ei käyttänyt isännän hänelle antamaa talenttia, eikä se kasvanut. Ikuinen totuus on: ”Palveluksen laista tulee yhdistävä rengas, joka liittää meidät Jumalaan ja lähimmäisiimme.” (KV 238.) Uskoton palvelija tuhlasi tilaisuutensa palvella ja menetti lopulta kykynsä palvella.

Kun käytämme lahjoja, joita Jumala on antanut meille hänen nimeään kirkastamaan, lahjamme lisääntyvät, laajenevat ja kasvavat. Miten voit tunnistaa Jumalan sinulle antamat lahjat? Voit nöyrästi pyytää Jumalaa paljastamaan sinulle ne alueet, joilla hän toivoo sinun palvelevan hänen työssään. Kun hän ilmoittaa niitä sinulle, liity toimintaan mukaan. Lahjasi kasvavat käyttäessäsi niitä, ja tulet löytämään tyydytystä ollessasi hänen palveluksessaan.

`Mieti tätä vertausta ja sovella sitä omaan elämääsi. Miten olet käyttänyt Jumalalta saamiasi lahjoja? (Muista, että kaikki, mitä sinulla on, on lahjaa Jumalalta.)`