---
title:  Siellä Missä Olet
date:  14/07/2020
---

Joku on osuvasti sanonut: ”Elämässä ainoa paikka, josta voi aloittaa, on se, jossa itse on, sillä muuta paikkaa siihen ei ole.” Jeesus korosti samaa periaatetta julistaessaan: ”Mutta te saatte voiman, kun Pyhä Henki tulee teihin, ja te olette minun todistajani Jerusalemissa, koko Juudeassa ja Samariassa ja maan ääriin saakka.” (Ap. t. 1:8.)

Jeesuksen sanoma opetuslapsilleen oli niin yksinkertainen, ettei sitä voinut ymmärtää väärin: aloittakaa sieltä, missä olette. Todista siellä, minne Jumala on sinut istuttanut. Sen sijaan, että haaveilisit paremmista tilaisuuksista, aloita ympärilläsi olevista ihmisistä. Näe jumalallisin silmin itseäsi lähinnä olevat mahdollisuudet!

Sinun ei tarvitse olla maailman koulutetuin, kaunopuheisin tai lahjakkain ihminen. Vaikka tällaiset lahjat oikein käytettyinä saattavatkin olla avuksi, loppujen lopuksi et tarvitse muuta kuin rakkauden Jumalaa ja ihmisiä kohtaan. Jos haluat todistaa, Jumala kyllä avaa sinulle siihen mahdollisuuksia.

`Lue Joh. 1:40, 41; Joh. 6:5–11 ja Joh. 12:20–26. Mitä katkelmat kertovat sekä Andreaksen hengellisestä näkökyvystä että hänen suhtautumisestaan todistamiseen?`

Voimme ammentaa Andreaksen kokemuksesta paljon. Hän aloitti oman perheensä parista. Ensin hän kertoi Kristuksesta veljelleen Pietarille. Hän loi ystävällisen suhteen pieneen poikaan, joka sitten tarjosi Jeesukselle ainekset ihmeeseen. Lisäksi Andreas tiesi, miten kreikkalaisten kanssa oli meneteltävä. Hän ei väitellyt teologisista kysymyksistä, vaan vaistosi heidän tarpeensa ja esitteli heidät Jeesukselle.

Taito voittaa ihmisiä Kristukselle on taito luoda myönteisiä ja välittäviä suhteita. Ajattele sinulle läheisiä ihmisiä, jotka eivät tunne Jeesusta. Näkevätkö he sinussa ihmisen, joka on myötätuntoinen ja välittävä? Näkevätkö he sinussa sellaista rauhaa ja tarkoitusta, jota itsekin kaipaavat? Onko elämäsi hyvää mainosta evankeliumille? Saamme lisää ystäviä Jumalalle kertomalla ihmisille Jeesuksesta. Sen jälkeen voimme johdattaa heidät tuntemaan lopun ajan totuudet.

`Miksi on toisinaan niin vaikeaa johdattaa perheenjäseniä ja sukulaisia Kristuksen luo? Oletko onnistunut kertomaan Jeesuksesta jollekin sukulaisellesi tai läheiselle ystävällesi?`