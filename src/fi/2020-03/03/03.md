---
title:  Oppitunti Hyväksynnästä
date:  13/07/2020
---

Jeesus opetti opetuslapsilleen, kuinka nähdä ihmiset taivaan silmin. Hän teki sen olemalla itse mallina heille siitä, mitä tarkoittaa nähdä jokainen yksilö uudesta näkökulmasta. Jeesuksen tapa nähdä ihmiset oli mullistava. Hän ei nähnyt ihmisiä sellaisina kuin he olivat, vaan sellaisina, jollaisiksi he voisivat tulla. Aina ollessaan tekemisissä ihmisten kanssa Jeesus kohteli heitä arvokkaasti ja kunnioittaen. Usein hän pääsi yllättämään opetuslapsensa sillä, miten kohteli ihmisiä. Tämä on erityisen totta samarialaisen naisen kohdalla.

Kirjassa The Archaeological Study Bible tehdään kiintoisa havainto juutalaisten ja samarialaisten välisistä suhteista: ”Samarialaisten ja juutalaisten välinen kuilu sai alkunsa varhaisessa vaiheessa. 2. Kun. 17. luvun mukaan samarialaiset olivat mesopotamialaisten kansojen jälkeläisiä, jotka oli väkisin asetettu asumaan Pohjois-Israelin maille Assyrian kuninkaan toimesta vuonna 722 eKr. tapahtuneen israelilaisten pakkosiirron jälkeen. He yhdistivät Jahven palvonnan epäjumalien palvontamenoihin.” – The Archaeological Study Bible (Zondervan Publishing, 2005), s. 1727. Epäjumalien palvontamenojen lisäksi samarialaiset perustivat kilpailevan pappisjärjestelmän ja temppelin Garisiminvuorelle. Ottaen huomioon tämän suuren teologisen eron samarialaisiin nähden opetuslapset olivat varmasti hyvin hämmentyneitä Jeesuksen valitessa kulkea Galileaan Samarian kautta. He hämmästyivät siitä, ettei Jeesus antautunut uskonnolliseen väittelyyn. Hän vetosi suoraan samarialaisen naisen kaipaukseen saada hyväksyntää, rakkautta ja anteeksiantoa.

`Lue Joh. 4:3–34. Miten Jeesus lähestyi samarialaista naista? Miten nainen reagoi Jeesuksen kanssa käymäänsä keskusteluun? Miten opetuslapset reagoivat tilanteeseen ja kuinka Jeesus laajensi heidän näkökykyään?`

Ikuinen opetus, jonka Jeesus halusi opetuslastensa ja jokaisen meistä saavan, on yksinkertaisesti tämä: ”Ne, joilla on Kristuksen Henki, näkevät kaikki ihmiset jumalallisen myötätunnon silmin.” (Signs 20.6.1892.)

`Keitä olet taipuvainen katsomaan halveksuvasti tai ilman kunnioitusta kulttuurisi ja yhteiskuntasi vaikutuksesta? Miksi sinun on muutettava asennettasi, ja miten asenteenmuutos tapahtuu?`