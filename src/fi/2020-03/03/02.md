---
title:  Toinen Kosketus
date:  12/07/2020
---

Raamatusta löytyy vain yksi ihme, jonka Jeesus toteutti kahden vaiheen kautta. Kyse on sokean miehen parantamisesta Betsaidassa. Kertomus tarjoaa ajattomia opetuksia Kristuksen seurakunnalle tänä päivänä. Se kuvaa Jumalan suunnitelmaa käyttää jokaista uskovaa tuomaan jonkun toisen Jeesuksen luo. Raamattu kertoo: ”He tulivat Betsaidaan. Siellä Jeesuksen luo tuotiin sokea mies ja häntä pyydettiin koskettamaan tätä.” (Mark. 8:22.) Kaksi avainsanaa tässä ovat ”tuotiin” ja ”pyydettiin”. Sokea mies ei tullut Jeesuksen luo omin avuin. Hänen ystävänsä näkivät hänen tarpeensa ja toivat hänet. Sokealla ei kenties ollut paljoakaan uskoa, mutta hänen ystävillään oli. He uskoivat, että Jeesus voisi parantaa tämän miehen sokeuden.

Uudessa testamentissa on mainittu noin 25 Jeesuksen tekemää parantamisihmettä. Yli puolessa niistä joku sukulainen tai ystävä tuo sairaan Jeesuksen luo parannettavaksi. Monet eivät koskaan tulisi Jeesuksen luo, jos joku, jolla on uskoa, ei toisi heitä. Meidän roolimme on olla ”esittelijöitä”, jotka tuovat ihmisiä Jeesuksen luo.

Toinen huomionarvoinen sana yllä mainitussa jakeessa on ”pyydettiin”. Sana voi tarkoittaa myös anomista, rukoilemista tai vetoamista. Kyse oli pehmeästä, ystävällisestä ja nöyrästä pyynnöstä, ei niinkään kovaäänisestä ja vaativasta. Miehen ystävät vetosivat nöyrästi Jeesukseen uskoen, että hänellä oli sekä halu että voima auttaa tätä. Miehellä itsellään ei ehkä ollut uskoa siihen, että Jeesus voisi parantaa hänet, mutta hänen ystävillään oli. Joskus meidän on kannettava toisia Jeesuksen luo omilla uskon siivillämme.

`Lue Mark. 8:22–26. Miksi Jeesus paransi sokean miehen kahden vaiheen kautta? Mitä opetuksia kertomuksella on meille Jeesuksen todistajina tänä päivänä?`

Onko mahdollista, että mekään emme näe ihmisiä selvästi? Näemmekö mekin heidät joskus pikemminkin ”kävelevinä puina”, epämääräisinä tummina hahmoina kuin Jumalan valtakunnan tulevina jäseninä? Mikä estää meitä joskus näkemästä ihmisiä selvästi?

`Mitä kertomus voi opettaa esimerkiksi siitä, miten sekä lääketieteellä että hengellisellä työllä on paikkansa parantumisprosessissa ja työssä kadotettujen hyväksi?`