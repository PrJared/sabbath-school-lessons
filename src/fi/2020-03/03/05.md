---
title:  Hankalien Ihmisten Kanssa Toimiminen
date:  15/07/2020
---

Jeesus oli mestari toimimaan hankalien ihmisten kanssa. Hän osoitti heille hyväksyntää sekä sanoillaan että teoillaan. Hän kuunteli tarkkaavasti heidän huoliaan, esitti heille kysymyksiä ja paljasti pala palalta jumalallisia totuuksia. Hän huomasi kovettuneimpienkin sydänten sisäisen kaipauksen ja näki alhaisimmissakin syntisissä potentiaalia. Jeesukselle kukaan ei ollut evankeliumin ulottumattomissa. Jeesus todellakin uskoi, että ”[k]ukaan ei ole langennut niin syvälle, kukaan ei ole niin kurja, ettei hän voisi pelastua Kristuksessa” (4AO 214). Jeesus katsoi ihmisiä erilaisin silmin kuin me muut. Hän näki jokaisessa heijastuksen alkuperäisen luomistyön kunniasta. Hän kohotti ihmisten ajatuksia niin, että he saattoivat nähdä mahdollisuutensa, mitä heistä voisi tulla. Monet päättivätkin toteuttaa Jeesuksen odotukset elämässään.

`Lue Matt. 4:18, 19; Mark. 12:28–34; Luuk. 23:39–43. Mitä yhteistä löytyy Jeesuksen vetoomuksista Pietarille ja Andreakselle, nimettömäksi jääneelle kirjanoppineelle ja ristillä riippuneelle ryövärille? Tutki Kristuksen suhtautumista jokaiseen näistä. Mitä huomaat?`

Kaikkialla missä Jeesus liikkui, hän näki hengellisiä mahdollisuuksia; mahdollisia Jumalan valtakunnan jäseniä mitä epätodennäköisimmissä paikoissa. Kutsumme tätä kykyä ”seurakuntakasvun silmiksi”. Tällaiset silmät omaavalla henkilöllä on herkkyys nähdä ihmiset sellaisina kuin Jeesus heidät näki: Jumalan valtakuntaan voitettavissa olevina. Tarvitaan myös ”seurakuntakasvun korvia” eli kykyä kuulla ihmisten ääneen lausumattomia tarpeita. Kyse on siitä, että kuuntelemme heidän sydämensä kaipausta niitä asioita kohtaan, joita heiltä puuttuu, vaikka he eivät avoimesti edes ilmaisisi kaipaustaan.

Pyydä Herraa tekemään sinut herkäksi Pyhän Hengen toiminnalle lähimmäistesi elämässä. Rukoile, että Jumala voisi koskettaa silmiäsi toisen kerran ja avata ne näkemään hengelliset mahdollisuudet, joita hän tuo päivittäin eteesi todistaa uskostasi toisille. Pyydä näkeviä silmiä ja kuulevaa, herkkää sydäntä ja halukkuutta kertoa toisille Kristuksesta, jonka tunnet ja jota rakastat. Näin pääset elinikäiselle, jännittävälle matkalle. Elämä saa uuden merkityksen. Saat tuntea tyydytystä ja iloa, jota voivat kokea vain ne, jotka tekevät työtä ihmisten pelastamiseksi.