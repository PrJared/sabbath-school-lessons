---
title:  Järjestäytyneinä Palvelua Varten
date:  01/09/2020
---

`Lue 1. Kor. 12:12–25. Miten ihmiskeho tarjoaa erinomaisen kuvauksen siitä, kuinka pienryhmän jäsenet voivat työskennellä sopusointuisesti yhdessä?`

Paavali kertoo hengellisten lahjojen tärkeydestä seurakunnan elämässä ja tarjoaa samalla mallin siitä, kuinka siellä voidaan järjestäytyä. Hän puhuu hengellisistä lahjoista Kristuksen ruumiin osina, jotka toimivat yhdessä.

Anatomian ja fysiologian tutkiminen paljastaa, että kehon eri osat ovat erilaisia toisiinsa yhteydessä olevia järjestelmiä. Ruoansulatuselimistö, verenkiertoelimistö, hengityselimistö ja luusto ovat muutamia esimerkkejä kehon monimutkaisista elinjärjestelmistä. Hengelliset lahjat ovat kuin kehon eri osat. Ne toimivat parhaiten toisiinsa yhteenkuuluvina järjestelminä tai ryhminä. Useimmiten ne eivät voisi edes yksinään toimia. Kehomme ei ole vain möykky erillisiä elimiä, jotka tekevät itsenäistä työtä. Jokainen kehon osa kuuluu tiukasti johonkin järjestelmään, joka työskentelee yhteisen päämäärän hyväksi.

Tämä kertoo, millaisessa ympäristössä voimme parhaiten käyttää hengellisiä lahjojamme. On helppo masentua, jos toimimme yksin, mutta kun olemme osa pienryhmää, johon kuuluu samoja tavoitteita omaavia ihmisiä, huomaamme pystyvämme keskittämään ponnistuksemme paremmin ja moninkertaistamaan tuloksen. Pienryhmät tarjoavat parhaimman ympäristön hengellisten lahjojen harjoittamiseen, ja niistä voi tulla paikallisseurakunnan lähetystyön sydän.

Ellen White korostaa pienryhmien arvoa seuraavasti: ”Ajatuksen, että kristillisen toiminnan pohjaksi on perustettava pieniä ryhmiä, on esittänyt minulle hän, joka ei voi erehtyä. Jos seurakunnan jäsenmäärä on suuri, seurakuntalaisten tulee järjestäytyä pieniksi ryhmiksi ja työskennellä paitsi jäsenten myös ei-uskovien hyväksi. Jos totuuden tuntevia on jollakin paikkakunnalla vain kaksi tai kolme, heidän tulee järjestäytyä työryhmäksi. He säilyttäkööt yhteisen liittonsa rikkomattomana kilvoitellen yhdessä eteenpäin rakkaudessa ja yksimielisyydessä, kannustaen toisiansa edistymään ja saaden kukin rohkeutta ja voimaa toisten tuesta.” (3 Ta 80.)

Pienryhmätyö on Jumalan säätämää, jotta jokainen seurakunnan jäsen voisi kasvaa hengellisesti, kokea lämmintä yhteenkuuluvuutta ja käyttää Jumalalta saamiaan lahjoja palvelukseen.