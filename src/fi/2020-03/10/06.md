---
title:  Pienryhmien Dynamiikka
date:  03/09/2020
---

Pienryhmät ovat Jumalan kanavia kasvattaa seurakuntaa – turvasatamia, joissa ihmiset saavat jakaa huolenaiheitaan. Ne tarjoavat tilaisuuksia hengelliseen kasvuun yhdessä välittävien ystävien kanssa. Monet ei-kristityt kokevat helpommaksi osallistua pienryhmään jonkun kodissa kuin perinteiseen jumalanpalvelukseen ensimmäistä kertaa.

`Lue Ap. t. 4:31; 12:12 ja 20:17–19, 27–32. Mitä eri elementtejä näissä Uuden testamentin ryhmissä esiintyy?`

Varhaiset kristityt tapasivat toisiaan rukoillakseen toistensa ja yhteisten asioiden puolesta, kokeakseen yhteyttä, tut­kiakseen Jumalan sanaa, varustautuakseen palvelusta varten, suojautuakseen vääriltä opettajilta ja osallistuakseen yhdessä evankelioimistyöhön.

Pienryhmillä on vaikutusta. Ihmiset, jotka yhdistävät lahjansa palvelus- ja evankeliointityössä Pyhän Hengen antamaan voimaan, ovat väkevä ase Herran kädessä.

`Lue Matt. 9:37, 38. Mitä Jeesus sanoo sadosta? Mikä on hänen ratkaisunsa ongelmaan?`

Opetuslapset näkivät heiveröisiä, mutta Jeesus suuria mahdollisuuksia evankeliumin etenemiselle. Jeesus kertoi opetuslapsille, että ”satoa on paljon, mutta sadonkorjaajia on vähän” (Matt. 9:37). Kristuksen ratkaisu oli rukoilla ”Herraa, jolle sato kuuluu, lähettämään väkeä elonkorjuuseen” (Matt. 9:38.) Pienryhmät ovat vastaus Kristuksen rukoukseen. Ne lisäävät sadonkorjaajia moninkertaisesti.

Tehokkaiden pienryhmien päähuomio on todistamisessa ja palvelemisessa. Toiminta hiipuu, jos siellä keskitytään vain itseen eikä suuntauduta ulospäin. Jos pienryhmä palvelee vain jäsentensä omia tarpeita ja toimii lähinnä seurustelupiirinä, se ei täytä tehtäväänsä, vaan menettää keskeisimmän olemassaolonsa tarkoituksen. Pienryhmät ovat sitä varten, että ihmisiä voidaan johtaa Jeesuksen luo, että heidän uskoaan voidaan ravita ja että heitä voidaan varustaa todistamaan.

Kutsuuko Jumala sinua aloittamaan pienryhmän kodissasi? Rukoile selvyyttä siihen, mihin Jumala haluaa sinua johtaa.

Joitakin vuosia sitten erään Euroopan keskeisen suurkaupungin läheisyydessä sijaitseva pieni seurakunta päätti, että sen oli tehtävä jotakin Herralle. Seurakunta oli pysähtyneessä tilassa. Ketään ei ollut kastettu vuosiin. Jos näin jatkuisi, seurakunnalla ei olisi tulevaisuutta. Pastori ja johtokunta rukoilivat hartaasti ja pohtivat huolella, mitä he voisivat tehdä.

Tutkittuaan Uutta testamenttia he päätyivät perustamaan pienryhmiä. Yhdeksän maallikkojäsentä innostui asiasta. He sitoutuivat rukoilemaan yhdessä ja tutkimaan, miten pienryhmät olisi tehokkainta järjestää. Pian he päättivät tehdä jokaisen kodista evankelioimiskeskuksen. Ryhmät oppivat käyttämään lahjojaan eri tavoilla. He rukoilivat ja harjoittivat vieraanvaraisuutta säännöllisesti. He muodostivat ystävyyssuhteita yhteisössä. He pyrkivät osoittamaan ystävällisyyttä omissa perheissään, ystävilleen ja entisille adventisteille. Pienryhmien johtajat aloittivat raamatuntutkistelut yhdeksässä eri kodissa, joihin tuli 40 osallistujaa. He hämmästyivät siitä, mitä Pyhä Henki teki. Lopulta 17 noista 40:stä kastettiin. Pienryhmillä on valtava vaikutus. Ne ovat yksi Jumalan keino saada useita seurakunnan jäseniä osallistumaan lähetystyöhön.