---
title:  Pienryhmät Raamatussa
date:  31/08/2020
---

Raamatusta löytyy monia esimerkkejä pienryhmistä, joissa rukoillaan, ollaan yhdessä, rohkaistaan toisia ja työskennellään yhdessä Kristuksen hyväksi. Ryhmät mahdollistavat vastuun jakamisen ja erilaisten lahjojen tehokkaamman hyödyntämisen. Niissä Herra saa tilaisuuden käyttää jokaista meistä entistä täydemmin.

`Lue 2. Moos. 18:21–25. Millaisia merkittäviä neuvoja Mooseksen appi Jetro tarjosi tälle kaitselmuksen johdossa? Miksi suunnitelma oli suorastaan välttämätön?`

Jokainen Israelin leirissä liittyi osaksi 10 hengen ryhmää, jota johti Jumalaa pelkäävä päällikkö. Ryhmissä ratkaistiin ongelmia, mutta niissä voitiin tuntea myös yhteenkuuluvuutta, joka ennaltaehkäisi ongelmia ja ravitsi jäsenten hengellistä elämää. Ne olivat visiointipaikkoja, joissa välitettiin Jumalan suunnitelmia Israelin hyväksi. Niissä ihmiset saattoivat muodostaa tiiviitä ja välittäviä suhteita sekä työstää kohtaa­miaan asioita. Epäilemättä ihmiset silloinkin kamppailivat asioiden kanssa, joissa toiset saattoivat auttaa heitä. Pienryhmät tarjoavat mahdollisuuden lämpimään, välittävään yhdessäoloon, hengelliseen kasvuun ja ongelmien ratkaisemiseen.

Asiantuntijat sanovat, että ihanteellinen ryhmäkoko vuorovaikutuksen kannalta on 6–12 henkeä. Juuri tämän kokoisia ryhmiä sekä Mooses että Jeesus muodostivat.

`Lue Luuk. 6:12, 13; Matt. 10:1 ja Mark. 3:13–15. Mitkä kaksi tarkoitusta Jeesuksella oli kutsuessaan opetuslapsia ja valitessaan heitä pienryhmätoimintaan?`

Jeesuksen tarkoitus oli valmistaa opetuslapsia niin hengellisesti kuin käytännön tasolla heidän lähetystehtäväänsä. Viettäessään aikaa Jeesuksen kanssa opetuslapset kasvaisivat armossa ja oppisivat julistamaan ja palvelemaan tehokkaammin seuraamalla Jeesuksen toimintaa. Pienryhmän tarkoitus oli hengellinen kasvu ja ulospäin suuntautuva toiminta.

`Mieti aikaa, jolloin olet ollut osa jotakin pienryhmää, joka välitti toisistaan ja työskenteli yhteisen päämäärän hyväksi. Mitä sellaista opit kokemuksestasi, joka auttaa sinua ymmärtämään pienryhmien arvon myös uskonyhteisöissä?`