---
title:  'Pienryhmät: Jumala Keksi Ne Ensin'
date:  30/08/2020
---

`Lue 1. Moos. 1:1, 2, 26; Hepr. 1:1, 2 ja Ef. 3:8, 9. Miten jakeet paljastavat kolmiyhteisen Jumalan persoonien välillä vallitsevan yhteyden?`

Isä, Poika ja Pyhä Henki osallistuivat yhdessä luomiseen. Kullakin heistä oli oma tehtävänsä, mutta he toimivat yhtenä erottamattomana yksikkönä. Isä oli pääsuunnittelija, suuri arkkitehti. Hän toteutti suunnitelmansa Jeesuksen kautta, joka toimi aktiivisesti luomisessa yhdessä Pyhän Hengen voiman kanssa. Tällainen yliluonnollinen teko käy yli ymmärryksemme. Kykenemme selvästi ymmärtämään vain sen, että luotu maailma ja maailmankaikkeus ovat todellisuutta ja että Jumala itse teki tämän kaiken (ks. Room. 1:18–20).

Pienryhmät olivat ensin Jumalan idea. Vaikka varovaisuutta tarvitaankin Jumalan mystisten puolien rinnastamisessa ihmiselämään, tehkäämme nyt kuitenkin yksi löyhä rinnastus ja sanokaamme, että Isä, Poika ja Pyhä Henki muodostivat ensimmäisen ”pienryhmän” pelastushistoriassa. He osallistuivat yhdessä ihmissuvun luomiseen ja sitten sen lunastamiseen syntiinlankeemuksen jälkeen.

`Vrt. Joh. 10:17, 18 kohtiin Room. 8:11 ja 1. Kor. 15:15. Miten Kristuksen ylösnousemus kertoo Isän, Pojan ja Pyhän Hengen yhteydestä pelastussuunnitelmassa?`

Isä, Poika ja Pyhä Henki ovat yhtä ja muodostavat ”pienryhmän”, jonka tarkoitus on lunastaa ihmissuku. ”Pelastussuunnitelma kuului Iankaikkisen neuvonpitoon jo ikiajoista läh­tien.” (FE 186.) Jumalalle ei mikään ole niin tärkeää kuin pelastaa mahdollisimman monta ihmistä (1. Tim. 2:4; 2. Piet. 3:9). Pienryhmillä voi olla monia eri tarkoituksia, joita tutkimme tällä viikolla, mutta niiden päällimmäisin tarkoitus on keskittyä voittamaan kadotettuja. Työskentelemällä pienryhmissä voimme auttaa paitsi itseämme myös toisia. Pienryhmiemme perimmäisen tarkoituksen tulisi olla ihmisten voittaminen Kristukselle.

`Pohdi Jumalan ykseyden mysteeriä. Sitä on vaikea käsittää. Voimme silti uskoa ja luottaa siihen, mitä emme täysin ymmärrä. Miksi tämä on kristityille uskonasioissa niin tärkeä periaate?`