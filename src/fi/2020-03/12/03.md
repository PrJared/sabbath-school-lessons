---
title:  Ilmestyskirja Keskittyy Lopun Aikaan
date:  14/09/2020
---

Evankeliumit keskittyvät Kristuksen ensimmäiseen tulemiseen kertoen hänen syntymästään, elämästään, työstään, kuolemastaan ja ylösnousemuksestaan. Niiden pääpaino ei ole Kristuksen toisessa tulemisessa. Ilmestyskirjan pääpaino sen sijaan on vuosisatoja pitkän suuren taistelun loppuhuipennuksessa. Jokainen kirjan suurista profetioista päättyy Herramme kunniakkaaseen paluuseen.

`Lue Ilm. 1:7; Ilm. 11:15; Ilm. 14:14–20 ja Ilm. 19:11–18. Millaiseen samantapaiseen johtopäätökseen teksteissä päädytään?`

Ilmestyskirjan ensimmäisestä luvusta viimeiseen asti jokaisen profetian huippukohtana on Jeesuksen paluu. ”Karitsa, joka on teurastettu” (Ilm. 5:12) saapuu kuninkaiden Kuninkaana ja herrojen Herrana (Ilm. 19:16). Hän voittaa viholliset, jotka sortavat hänen kansaansa (Ilm. 17:14). Hän vapauttaa kansansa synnin painajaisesta ja tuo sen kotiin kirkkauteen. Suuri taistelu hyvän ja pahan välillä saa päätöksensä. Maa luodaan uudeksi ja lunastetut saavat asua Herransa kanssa ikuisesti (Ilm. 21:1–4).

Ilm. 22:7 (ks. myös Ilm. 22:12, 17 ja 20) Jeesus sanoo: ”Minä tulen pian. Autuas se, joka ottaa varteen tämän kirjan ennussanat.” Jeesuksen viimeinen vetoomus ihmiskunnalle on vastata hänen rakkauteensa, hyväksyä hänen armonsa ja seurata hänen totuuttaan, jotta olisimme valmiita, kun hän tulee takaisin. Ilmestyskirja päättyy Jeesuksen kutsuun: ”Henki ja morsian sanovat: ’Tule!’ Joka tämän kuulee, sanokoon: ’Tule!’” (Ilm. 22:17.)

Herramme kutsuu kaikkia, jotka etsivät ikuista elämää, tulemaan hänen luokseen. Sitten hän kutsuu pelastussanoman vastaanottaneita, jotka innokkaasti odottavat hänen paluutaan, pyytämään toisiakin ottamaan vastaan hänen rakkauden sanomansa. Hän lähettää heidät levittämään sanomaa ja valmistamaan maailmaa hänen pikaiselle paluulleen. Mikään ei ole palkitsevampaa kuin osallistua yhdessä Jeesuksen kanssa hänen pelastussuunnitelmansa levittämiseen viimeisten päivien maailmalle.

`Koska kuolleet eivät tiedä mitään, Kristuksen paluu on vain silmänräpäyksen päässä kuolemastamme. Kuinka tämä auttaa meitä ymmärtämään, miten nopeasti Kristus on todellakin tulossa?`