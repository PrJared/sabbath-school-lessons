---
title:  Lisäaineistoa
date:  18/09/2020
---

”Jumala on kutsunut tämän päivän seurakuntansa olemaan valona maailmassa samalla tavalla kuin hän kutsui muinaisen Israelin. Totuuden väkevällä terällä –ensimmäisen, toisen ja kolmannen enkelien sanomilla – hän on erottanut heidät seurakunnista ja maailmasta tuodakseen heidät pyhään läheisyyteensä. Hän on tehnyt heistä lakinsa säilyttäjiä ja uskonut heille tälle ajalle kuuluvien profetioiden suuret totuudet. Kuten muinaiselle Israelille annetut ennustukset, nämäkin ovat pyhä varanto välitettäväksi maailmalle.

Ilmestyskirjan 14. luvun kolme enkeliä edustavat ihmisiä, jotka vastaanottavat Jumalan sanoman valon ja kulkevat hänen lähetteinään kuuluttamassa varoitusta kaikkialla koko maailmassa. Kristus julistaa seuraajilleen: ’Te olette maailman valo.’ (Matt. 5:14.) Jokaiselle, joka ottaa Jeesuksen vastaan, Golgatan risti julistaa: ’Katso, miten arvokas ihminen on! ”Menkää kaikkialle maailmaan ja julistakaa evankeliumi kaikille luoduille.”’ (Mark. 16:15.) Mikään ei saa estää tätä työtä. Tämä on tärkein tehtävämme tässä ajassa. Sillä on ikuisuuteen asti kantavat vaikutukset. Rakkaus, jota Jeesus osoitti ihmisiä kohtaan uhratessaan itsensä heidän lunastamisekseen, saa kaikki hänen seuraajansa liikkeelle.

Kristus hyväksyy iloiten jokaisen, joka antautuu hänelle. Hän saattaa ihmisen yhteyteen Jumalan kanssa, jotta hän voisi välittää maailmalle lihaksi tulleen rakkauden salaisuudet. Kerro, rukoile ja laula siitä! Täytä maailma hänen totuutensa sanomalla ja etene uusille alueille.” (CCh 58, 59.)

**Keskustelunaiheita**

`Miten kolmen enkelin sanomassa tiivistyy seitsemännen päivän adventistien identiteetin ydin?`

`Pohtikaa sapatin merkitystä. Jumala käskee meidän erottaa 1/7 elämästämme, jotta muistaisimme hänet Luojanamme ja Lunastajanamme. Palvoaksemme meidän ei tarvitse mennä päivän luo, toisin kuin jos luomisen muistomerkki olisi jokin pyhä vuori tai kaupunki. Sapatti tulee meidän luoksemme joka viikko. Miten tämä totuus auttaa ymmärtämään päivän tärkeyden ja sen, mihin se viittaa?`

`Miten voimme selittää Babylonin kukistumisen ja pedon merkin tavalla, joka loukkaa mahdollisimman vähän? Toki ymmärrämme, että parhaista yrityksistämme huolimatta jotkut loukkaantuvat.`