---
title:  Jumalan Viimeinen Vetoomus
date:  17/09/2020
---

`Lue Ilm. 14:8; Ilm. 17:3–6 ja Ilm. 18:1–4. Mitä jakeet opettavat hengellisestä Babylonista?`

Ilmestyskirjassa termi ”Babylon” edustaa väärää uskontojärjestelmää, joka perustuu ihmisten teoille, ihmisten perinteille ja väärille opeille. Babylon nostaa ihmisiä ja heidän itsevanhurskauttaan Jeesuksen ja hänen synnittömän elämänsä yläpuolelle. Se asettaa uskonnollisten opettajien käskyt Jumalan käskyjen yläpuolelle. Babylon oli epäjumalanpalvonnan, auringonpalvonnan ja sielun kuolemattomuutta julistavan harhaoppisen opetuksen keskus. Monia muinaisen Babylonin uskonnollisia tapoja on taitavasti ujutettu lopunajan väärän uskontojärjestelmän palvontamenoihin. Jumalan viimeisten päi­vien sanoma kuolevalle planeetallemme on sanoma Jeesuksesta ja hänen vanhurskaudestaan. Siinä kaikuu taivaan vetoomus: ”Kukistunut, kukistunut on suuri Babylon! – – Lähtekää pois, jättäkää hänet, te, jotka olette minun kansaani[.]” (Ilm. 18:2, 4.) Jumala on sallimuksessaan nostattanut seitsemännen päivän adventistit korottamaan sanomaa Kristuksesta. Jeesuksen korottaminen on hänen opetustensa korottamista. Tehtävämme on julistaa häntä, joka on ”tie, totuus ja elämä” (Joh. 14:6). Tehtävämme on paljastaa Babylonin virheet ja korvata ne Jeesuksen totuuksilla.

`Lue Ilm. 14:7, 9–11. Mitkä vastakkaiset palvonnan kohteet nostetaan jakeissa esiin?`

Ilm. 14 kuvailee kahden eri kohteen palvontaa: Luojan ja pedon. Palvonnassa korostuu joko Jumalan todellinen sapatti tai sen korvike, väärennetty sapatti. Sapatti edustaa lepoa, varmuutta ja turvaa Kristuksessa, Luojassamme, Lunastajassamme ja tulevassa Kuninkaassamme. Väärennetty päivä edustaa ihmisten luomaa korviketta, jonka perusta on ihmisjärkeilyssä ja ihmisten asetuksissa.

`Lue Ilm. 14:12. Mitä jae sanoo? Mieti sitä erityisesti edellisten jakeiden valossa. Miten laki ja armo molemmat ilmenevät tekstissä? Mitä tämän tulisi opettaa meille siitä, kuinka laki ja armo ovat kaksi toisistaan erottamatonta evankeliumin puolta?`