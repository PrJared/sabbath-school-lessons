---
title:  Jumalan Sanoman Ymmärtäminen Täydemmin
date:  16/09/2020
---

Lopun ajan sanoma esittelee Jeesuksen hänen pelastavan armonsa täyteydessä, jota tarjotaan koko ihmiskunnalle (Ilm. 14:6). Se on vakava vetoomus pelätä ja kunnioittaa Jumalaa kaikessa, mitä teemme – kunnioittaa hänen käskyjään ja noudattaa hänen lakiaan hänen tuomionsa edellä (Ilm. 14:7). Jumalan ”pelkääminen” liittyy ajattelumalliimme. Se on kehotus elää Jumalaa miellyttäen ja antaa hänelle ensi sija ajatuksissamme. Se on kuuliaisuuden asenne, joka saa meidät elämään hurskaasti (Sananl. 3:7; Ap. t. 9:31; 1. Piet. 2:17). Sanoma kehottaa antamaan Jumalalle kunnian – kunnioittamaan häntä sillä, mitä teemme elämämme eri käänteissä.

`Lue Saarn. 12:13, 14 ja 1. Kor. 6:19, 20. Miten jakeet auttavat ymmärtämään, mitä Jumalan pelkääminen ja hänelle kunnian antaminen tarkoittavat?`

Moraalisen vastuuttomuuden aikakautena, kun miljoonat ajattelevat, että he eivät ole teoistaan vastuussa kenellekään muulle kuin itselleen, tämä tuomion hetken sanoma muistuttaa siitä, että olemme vastuussa teoistamme. Jumalan kun­nioittamisen, kuuliaisuuden ja tuomion välillä on suhde. Kuuliaisuus Jumalalle on hedelmä siitä, että ihmisellä on pelastava suhde Jeesukseen. Vain Jeesuksen vanhurskaus riittää vapauttavaan tuomioon. Vain hänen vanhurskaudessaan olemme turvassa. Hänen vanhurskautensa ansiosta elämme tuodaksemme kunniaa hänen nimelleen kaikessa, mitä teemme.

`Lue Ilm. 14:7; Ilm. 4:11; 1. Moos. 2:1–3 ja 2. Moos. 20:8–11. Mikä on todellisen Jumalan palvomisen perusta ja miten sapatti liittyy siihen?`

Paholainen on hyökännyt sapattia vastaan, sillä se korottaa Kristusta Luojana ja kehottaa kaikkia ihmisiä kumartamaan häntä, joka on luonut taivaan ja maan (Ilm. 14:7). Sapatti puhuttelee evoluutiouskon aikakautta kutsuen meitä takaisin palvomaan Jeesusta, joka loi meidät ja saa meidät ymmärtämään todellisen arvomme hänessä.

`Sapatti muistuttaa Jumalasta Luojana, joka yksin on arvollinen saamaan palvontamme. Mikä muu opetus on niin tärkeä, että Jumala vaatii 1/7 ajastamme joka viikko, jotta muistaisimme paremmin häntä Luojanamme?`