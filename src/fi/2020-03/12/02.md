---
title:  Pietarin Sanoma Totuudesta
date:  13/09/2020
---

Kautta pelastushistorian Jumala on lähettänyt viestejä profeetallisen sanan välityksellä valmistaakseen ihmisiä siihen, mikä heitä odotti. Jumalaa mikään ei koskaan pääse yllättämään (Jes. 46:9, 10). Hän valmistaa kansaansa tulevaisuutta varten lähettämällä profeettoja paljastamaan sanomansa ennen kuin tuomio langetetaan (Aam. 3:7). Ennen vedenpaisumusta Jumala lähetti Nooan kautta sanoman siitä, että tulva oli tulossa. Egyptissä Jumala nostatti Joosefin tekemään valmisteluja nälänhädän varalle. Juutalaisprofeetat varoittivat Israelia Jerusalemin tulevasta tuhosta babylonialaisten käsissä. Johannes Kastajan sanoma ja kutsu tehdä parannus valmisti kansan Jeesuksen ensimmäiselle tulolle.

`Lue 2. Piet. 1:12, 16–21. Mitä ilmaisua Pietari käyttää kuvatessaan Jumalan sanomaa hänen sukupolvelleen? Mikä oli tämä totuus, ”joka teille on annettu”, jota Pietari ja opetuslapset julistivat?`

Ensimmäisen vuosisadan ihmisille sanoma oli se, että Kristus oli tullut. Isän rakkaus oli paljastettu Kristuksen ristillä antamassa uhrissa. Vaikka synnin palkka on kuolema, Kristuksen kautta ikuinen elämä oli taattu kaikille. On meidän valintamme, haluammeko vastaanottaa sen uskossa (Room. 3:23; Room. 6:23; Ef. 2:8). Sanoma pelastuksesta Jeesuksessa ei koskaan vanhene. Se on ajankohtainen totuus jokaiselle sukupolvelle.

Ilmestyskirja esittää Jeesuksen ja hänen ikuisen pelastuksensa lopunajan kontekstissa valmistaakseen kansan hänen pikaiselle paluulleen. Kirja paljastaa ihmisperinteiden ja itsekeskeisen uskonnollisuuden virheellisyyden. Alusta loppuun se paljastaa Jeesuksen ja hänen työnsä ihmiskunnan hyväksi.

Jeesus on aito todistus Isän luonteesta. Hän on ”maailman kuninkaiden hallitsija”. Hän on se, joka ”rakastaa meitä ja on verellään vapauttanut meidät synneistämme – – [ja] on tehnyt meidät kuningassuvuksi ja Jumalan, Isänsä, papeiksi” (Ilm. 1:1–6). Ilmestyskirja on kirja Jeesuksesta ja hänen lopun ajan sanomastaan, ja sen tarkoitus on valmistaa hänen kansansa hänen pikaiseen paluuseensa.