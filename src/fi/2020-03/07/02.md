---
title:  Jumalan Sanan Symbolit
date:  09/08/2020
---

`Lue Ps. 119:105; Jer. 23:29; Luuk. 8:11 ja Matt. 4:4. Mitä viittä eri symbolia jakeissa käytetään kuvaamaan Jumalan sanaa? Miksi juuri nämä symbolit valittiin?`

Jakeissa käytetyt erilaiset symbolit kuvaavat joitakin Jumalan sanan keskeisimpiä tehtäviä. Kun jaamme Jumalan sanaa toisten kanssa, se on kuin valo, joka valaisee elämän. Jeesus, ”maailman valo”, murtautuu pimeyden läpi, joka johtuu siitä, että ihmiset ovat ymmärtäneet väärin sen, kuka Jumala on ja millainen hänen luonteensa on. Pyhä Henki valaisee Jumalan sanan kautta mielen, joka on pimentynyt siksi, että Jumala on ymmärretty väärin.

Jeremian mukaan Jumalan sana on kuin tuli tai kuin moukari. Se polttaa pois synnin kuonan elämästämme ja särkee kovan sydämemme. Kun autamme ihmisiä näkemään Jumalan sanassa Jeesuksen kirkkauden, heidän kova sydämensä murtuu ja Jeesuksen rakkauden tuli kuluttaa itsekkyyden, ahneuden, himon ja itsekeskeisyyden kuonan.

Jumalan sanaa verrataan myös siemeneen. Siemenen keskeinen ominaisuus on se, että siinä piilee elämä. Ottaa oman aikansa ennen kuin siemen kasvaa. Kaikki siemenet eivät idä samaan aikaan. Kaikki kasvit eivät kasva samaan tahtiin. Oikeissa olosuhteissa siemenessä oleva elämä kuitenkin murtautuu esiin maan läpi uuteen elämään. Kun kylvämme Jumalan sanan siementä ihmisten sydämeen ja mieleen, emme aina näe välittömiä tuloksia, mutta hiljaa siemen kasvaa ja Jumalan omalla ajalla, jos ihmiset valitsevat vastata Pyhän Hengen kutsuihin, se tuottaa sadon Jumalan valtakuntaan.

Jeesus vertaa sanaansa ravitsevaan leipään. Kuten monet meistä tiedämme, vain harva asia tyydyttää niin hyvin kuin kunnon leipä. Jumalan sana tyydyttää sisäisen nälkämme ja ravitsee sisäistä hengellistä kaipuutamme. Kun jaat sanan lupauksia toisten kanssa ja autat heitä ymmärtämään, että Jeesus on tuo sana, heidän elämänsä muuttuu hänen hyvyytensä an­siosta. He lumoutuvat hänen rakkaudestaan, hämmästyvät hänen armoaan ja saavat tyydytyksen hänen läsnäolostaan.

`Mieti jälleen totuuksia, jotka tunnemme vain siksi, että meillä on Raamattu. Mitä tämä kertoo siitä, kuinka paljon meidän tulisi arvostaa Raamatun opetuksia?`