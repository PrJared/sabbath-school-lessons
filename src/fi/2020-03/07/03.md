---
title:  Jumalan Sanan Luova Voima
date:  10/08/2020
---

`Vertaa Hepr. 1:1–3; Hepr. 4:12 ja Ps. 33:6, 9. Mitä raamatunpaikat kertovat meille Jumalan sanan voimasta?`

Jumalan sana on elävää. Sen mukana kulkee voima täyttää ne asiat, joita se julistaa. Ihmissanat voivat puhua siitä, mikä jo on, mutta Jumala puhuu asioista, joita ei ole vielä tehty ja sitten luo ne sanansa voimalla. Jumalan sana on luovaa. Hänen suustaan lähtevällä ääneen lausutulla sanalla on voima luoda kaikki se, mistä se julistaa.

1. Mooseksen kirjan luomiskertomuksessa toistuu ilmaus ”Jumala sanoi” (1. Moos. 1:3, 6, 11, 14, 20, 24, 26, 29). Jumalan lausumilla sanoilla oli sellainen voima, että kun hän sanoi, kuiva maa ilmestyi esiin, kasvit nousivat esiin, kukat puhkesivat kukkaan, hedelmäpuut kasvoivat kukoistukseensa ja eläimiä ilmestyi tyhjästä.

1. Mooseksen kirjassa käytetään kiehtovaa hepreankielistä sanaa kuvaamaan Jumalan luomistyötä. Kyse on sanasta bāra ̓. Juuri tässä muodossaan sanaa käytetään kuvaamaan sitä, miten Jumala luo jotakin tyhjästä. Tätä verbiä käytetään vain silloin, kun tekijänä on Jumala. Toisin sanoen, vain Jumala voi bāra ̓, ’luoda tyhjästä’. Ja hän tekee sen ääneen lausutun sanansa kautta.

Sen lisäksi, että Jumala loi tämän maailman sanansa voimalla, hän myös ylläpitää ja kannattelee sitä sanallaan. Sama voima, joka löytyy Jumalan ääneen lausumasta sanasta, löytyy myös hänen kirjoitetusta sanastaan. Sama Pyhä Henki, joka toimi aktiivisesti luomisessa, oli aktiivisesti innoittamassa kirjoitettua sanaa. Hän on läsnä, kun luemme Raamattua tai jaamme sitä toisten kanssa. Jumalan sanassa on elämää antavaa, elämää muuttavaa ja luovaa voimaa. ”Se luova voima, joka toi esille maailmat, on Jumalan sanassa. Tämä sana antaa voimaa ja synnyttää elämää. Jokainen käsky on lupaus. Kun tahto myöntyy siihen ja se vastaanotetaan sydämeen, se tuo mukanaan Jumalan elämän. Se muuttaa luonteen ja luo ihmisen uudelleen Jumalan kuvaksi.” (EK 120, 121.)

Kun me henkilökohtaisesti tartumme Jumalan sanassa annettuihin lupauksiin, meidän elämämme muuttuu, ja kun autamme toisiakin ymmärtämään näitä hämmästyttäviä lu­pauksia, Pyhä Henki muuttaa heidänkin elämäänsä.

`Miksi totuuden Jumalan luovasta voimasta tulisi lohduttaa meitä?`