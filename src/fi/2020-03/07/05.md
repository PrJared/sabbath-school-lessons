---
title:  Jumalan Sanan Soveltaminen
date:  12/08/2020
---

Jumalan sanasta löytyy yli 3 000 lupausta. Lupaukset ovat lähtöisin rakastavan Jumalan sydämestä, ”joka meissä vaikuttavalla voimallaan kykenee tekemään monin verroin enemmän kuin osaamme pyytää tai edes ajatella” (Ef. 3:20). Jumalan lupaukset ovat sitoumuksia, joita hän on tehnyt jokaisen meidän kanssamme. Kun uskossa vetoamme näihin lupauksiin ja opetamme toisiakin tekemään niin, taivaan siunaukset tulvivat elämäämme. Paavali korostaa tätä taivaallista todellisuutta: ”Kun hän ei säästänyt omaa Poikaansakaan vaan antoi hänet kuolemaan kaikkien meidän puolestamme, kuinka hän ei lahjoittaisi Poikansa mukana meille kaikkea muutakin?” (Room. 8:32.) Pietari vielä selkeyttää lupausta sano­malla: ”Hänen jumalallinen voimansa on antanut meille lahjaksi kaiken, mikä kuuluu tosi elämään ja jumalanpelkoon.” (2. Piet. 1:3.) Kristuksen ristinkuoleman kautta sekä hänen Paholaisesta ja helvetin voimista saamansa voiton perusteella hän on tarjonnut meille kaiken, mitä tarvitaan jumalallisen ja hengellisen elämän elämiseen. Hän lupaa huolehtia myös fyysisistä perustarpeistamme.

`Vertaa 1. Joh. 1:7–9 ja Fil. 4:13, 19. Vaikka lupaukset ovat erilaisia, mitä ne opettavat Jumalan luonteesta? Miten nämä lupaukset ovat vaikuttaneet sinun elämääsi?`

Nämä lupaukset koskevat eri asioita, mutta niiden antama kuva Jumalasta on hyvin samanlainen. Ne paljastavat Jumalan, joka on täynnä rakastavaa anteeksiantoa, ehtymätöntä voimaa ja huolenpitoa meitä kohtaan. Lupaukset vakuuttavat meille, että Jumala välittää meistä syvästi.

`Lue Hepr. 3:19; 4:1–3 ja Matt. 13:58. Mitä jakeet kertovat uskon tarpeesta?`

Kun me uskossa vetoamme ja uskomme Jumalan ihaniin lupauksiin, niiden siunaukset tulevat omiksemme. Uskon puute Jumalan kykyyn tehdä se, minkä hän on luvannut sanassaan, on se, mikä rajoittaa lupausten täyttymistä elämässämme. Rukoile, että Jumala voisi johtaa sinut tällä viikolla sellaisen ihmisen luo, joka tarvitsee Jumalan sanasta löytyviä toiveikkaita lupauksia.