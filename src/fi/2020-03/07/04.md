---
title:  Jumalan Sanan Tutkimisen Hyödyt
date:  11/08/2020
---

Jumalan sanan tutkimisesta on monenlaista hyötyä. Apostoli Pietari kertoo meille, että Raamatun lupausten kautta me pääsemme ”osallisiksi jumalallisesta luonnosta” (2. Piet. 1:4). Jaakob puhuu meihin istutetusta sanasta, joka voi pelastaa meidän sielumme (Jaak. 1:21). Paavali lisää, että Jumalan armon sanalla ”on voima rakentaa teitä ja antaa perintöosa kaikkien pyhitettyjen joukossa” (Ap. t. 20:32). Raamatun tarkoituksena on tuoda pelastus. Kun näemme Jeesuksen kaikkialla Raamatussa, me muutumme. Katselemalla hänen kirkkauttaan, joka ilmenee hänen sanassaan, me muutumme hänen kaltaisikseen (2. Kor. 3:18). ”Sekä henkisellä että hengellisellä alalla on voimassa laki, jonka mukaan me muutumme katselemalla. Mieli mukautuu niiden asioiden mukaan, joissa sen annetaan viipyä.” (8AO 64.)

`Lue 2. Tim. 3:14–17 ja Joh. 17:14–17. Mitä muuta hyötyä on siitä, että tutkimme Jumalan sanaa?`

Kirjoittaessaan nuorelle työtoverilleen Timoteukselle apostoli Paavali kehottaa tätä olemaan uskollinen kirjoituksille. Hän kertoo tälle, mitä hyötyä on Jumalan innoitetun sanan tutkimisesta. Paavalin mukaan Raamattu on ”hyödyllinen opetukseksi”. Se tuo julki totuuden ja paljastaa vääryyden. Se kertoo Jumalan suunnitelmasta ihmiskuntaa varten. Se nuhtelee meitä meidän synneistämme, ojentaa virheellisiä ajatuk­siamme ja opastaa meitä vanhurskauteen. Raamattu paljastaa Kristuksen vanhurskauden ja johtaa meidät hänen luokseen. Kun vertaamme Jeesuksen epäitsekästä rakkautta omaan itsekeskeisyyteemme, me ällistymme. Kun näemme Raamatusta hänen myötätuntonsa ja huolenpitonsa syvyyden, meidän elämämme muuttuu. Kun jaamme hänen sanaansa muiden kanssa, hekin muuttuvat radikaalilla tavalla. Katsellessamme Jeesusta hänen sanassaan me muutumme enemmän hänen kaltaisikseen. Todistaminen ei ole sitä, että jaamme omia ajatuksiamme tai uskomuksiamme, vaan siinä on kyse Jumalan sanasta löytyvien ikuisten totuuksien jakamisesta. Kun Jumalan sana on saanut ihmeellisellä tavalla siunata elämäämme, meillä on uskottavuutta kertoa toisille siitä, miten se voi siunata heitäkin.

`Mieti sellaista aikaa elämässäsi, jolloin koit suuria vastoinkäymisiä, mutta Jumalan sana antoi sinulle voimaa. Mitä opit kokemuksesta?`