---
title:  Sanan Jakaminen
date:  13/08/2020
---

Hyvät uutiset on tarkoitettu jaettaviksi. Mieti hetkiä elämässäsi, jolloin olet ollut iloinen hyvistä uutisista. Kenties kyseessä oli kihlapäiväsi tai lapsesi syntymäpäivä, kenties sait uuden työpaikan tai ostit uuden auton tai kodin. Olit niin innoissasi, että halusit heti päästä kertomaan asiasta toisille.

On ihanaa saada jakaa ilonsa toisten kanssa, mutta koko maailmankaikkeuden paras uutinen on kertomus Jeesuksesta. Kun löydämme uusia näkökulmia hänen sanastaan siitä pelastuksesta, joka meillä Kristuksessa on, sydämemme tulvii ilosta ja meillä on suuri halu kertoa asiasta toisillekin. Kun uskonnolliset johtajat yrittivät pysäyttää apostolien julistusta, Pietari sanoi: ”Me emme voi olla puhumatta siitä, mitä olemme nähneet ja kuulleet.” (Ap. t. 4:20.)

”Kun ihminen tulee Kristuksen luo, hänessä herää heti halu kertoa muille, minkälaisen ystävän hän on Jeesuksessa löytänyt. Hän ei voi sulkea itseensä totuutta, joka on pelastukseksi ja pyhitykseksi. Jos meidät on puettu Kristuksen vanhurskauteen ja olemme täynnä Pyhän Hengen synnyttämää iloa, emme voi olla vaiti.” (TKL 76.)

Paavali kirjoitti: ”Olen velassa sekä kreikkalaisille että barbaareille, sekä viisaille että tyhmille, ja siksi haluaisin päästä julistamaan evankeliumia myös teille Roomassa asuville. Minä en häpeä evankeliumia, sillä se on Jumalan voima ja se tuo pelastuksen kaikille, jotka sen uskovat, ensin juutalaisille, sitten myös kreikkalaisille.” (Room. 1:14–16.)

Apostoli Paavali ei koskaan väsynyt kertomaan omaa kääntymystarinaansa. Hänen sydämensä tulvi ilosta Jeesuksessa. Hänelle hyvät uutiset olivat jakamista varten, eikä hän voinut olla hiljaa.

`Mitä tärkeitä periaatteita Jumalan sanan jakamisesta löydämme seuraavista raamatunpaikoista: Jes. 50:4; Saarn. 3:1 ja 2. Tim. 4:2?`

Kun luovutamme elämämme Kristukselle ja hänen palvelukseensa, hän avaa meille mahdollisuuksien ovia julistaa sanaa sopivaan ja oikeaan aikaan niille, joiden sydämen hän on avannut. Kaikessa todistamisessamme meidän on pidettävä kolme raamatullista periaatetta mielessämme: mitä sanomme, miten sanomme ja milloin sanomme.

`Keiden kanssa olet tekemisissä, ja miten voisit olla parempi todistaja heille?`