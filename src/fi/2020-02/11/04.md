---
title:  Pienen Sarven Tunnistaminen
date:  09/06/2020
---

Uskonpuhdistajat samastivat Dan. 7 ja 8 esitetyn pienen sarvivallan Rooman kirkkoon. Miksi?

`Lue Dan. 7:1–25 ja 8:1–13. Mitä piirteitä pienelle sarvelle kuvataan molemmissa luvuissa?`

Molemmat luvut antavat pienelle sarvelle seitsemän yhteistä piirrettä: 1) molemmat kuvataan sarvina; 2) molemmat ovat vainoavia valtoja (Dan. 7:21, 25; 8:10, 24); 3) molemmat ylentävät itsensä ja pilkkaavat Jumalaa (Dan. 7:8, 20, 25; 8:10, 11, 25); 4) molemmat hyökkäävät Jumalan kansaa vastaan (Dan. 7:25; 8:24); 5) molempien toimintaa rajaa profeetallinen aika (Dan. 7:25; 8:13, 14, RK 2012); 6) molempien toiminta ulottuu ajan loppuun (Dan. 7:25, 26; 8:17, 19); ja 7) molemmat tuhoutuvat yliluonnollisesti (Dan. 7:11, 26; 8:25).

Ensimmäinen valtakunta oli Babylon (Dan. 2:38), toinen Meedia ja Persia (Dan. 8:20) ja kolmas Kreikka (Dan. 8:21). Historia on yksiselitteinen siinä, että näiden jälkeen tuli Rooma. Dan. 2. luvun rauta, joka kuvastaa Roomaa, jatkuu raudan ja saven sekoituksena jalkaterissäkin eli maailman loppuun asti. Dan. 7. luvun pieni sarvi nousee neljännestä pedosta, mutta pysyy osana neljättä petoa.

Mikä valta nousi Roomasta ja jatkoi poliittis-uskonnollista hallintaansa 1260 vuoden ajan (Dan. 7:25)? Vain paavinvalta toteuttaa tämän piirteen. Se nousi Euroopan 10 barbaariheimon keskuudesta ja syrjäytti heimoista kolme (Dan. 7:24). Se oli ”erilainen kuin edelliset” (Dan. 7:24), mikä kertoo sen ainutlaatuisuudesta muihin valtoihin verrattuna. Se puhui    ”[u]hmaten – – Korkeinta vastaan” (Dan. 7:25) ja ”uhmasi jo taivaan joukon valtiasta” (Dan. 8:11) anastamalla Jeesuksen roolin ja antamalla sen paaville. Ennustus siitä, että tuo valta vainoaa Korkeimman pyhiä (Dan. 7:25) ja pudottaa ”maahan taivaan joukkoja” (Dan. 8:10), täyttyi kristittyjen vainoissa. Paavinvalta pyrki muuttamaan lain (Dan. 7:25) poistamalla 10 käskystä toisen käskyn ja siirtämällä sapatin sunnuntaille.

`Dan. 2, 7 ja 8 nähdään, että Kreikan jälkeen nousee valta, joka säilyy ajan loppuun. Mikä muu valta tämä voisi olla kuin Rooma, joka nyt on ottanut paavillisen muodon? On täysin poliittisesti epäkorrektia sanoa näin. Miksi tämä on silti keskeinen osa kolmen enkelin sanomaa?`