---
title:  Vuosi Päivä Periaate
date:  08/06/2020
---

Yksi historisoivassa tulkintatavassa käytetty tulkinnan avain on vuosi=päivä -periaate. Monet tutkijat ovat vuosisatojen saatossa soveltaneet tätä periaatetta Danielin kirjan ja Ilmestyskirjan aikaprofetioihin. Periaate on muodostunut useiden avaintekstien sekä kyseisten profetioiden välittömän asiayhteyden pohjalta.

`Lue 4. Moos. 14:34 ja Hes. 4:6. Kuinka Jumala tekee vuosi=päivä -periaatteen helppotajuiseksi?`

Jakeissa nousee selvästi esiin vuosi=päivä -periaate. Kuinka voimme oikeuttaa periaatteen käyttämisen muiden aikaprofetioiden kohdalla, esim. Dan. 7:25 ja Dan. 8:14 (RK 2012 marg.) sekä Ilm. 11:2, 3; Ilm. 12:6, 14 ja Ilm. 13:5?

Kolme muutakin seikkaa tukevat periaatteen käyttöä: symbolien käyttö, pitkät aikavälit ja poikkeukselliset ilmaukset.

Ensinnäkin, valtakuntia kuvastavien petojen ja sarvien symbolinen luonne viittaa siihen, että myös aikamääritelmät tulee ymmärtää symbolisesti. Pedot ja sarvet symboloivat jotakin muuta. Koska kaikki muukin profetiassa on symbolista, miksi aikaprofetiat yksinään tulisi ottaa kirjaimellisesti?

Toiseksi, profetioissa esitetyt tapahtumat ja valtakunnat kattavat useita vuosisatoja kestävän ajan, mikä olisi mahdotonta, jos niitä kuvaavat aikaprofetiat otettaisiin kirjaimellisesti. Kun niihin sovelletaan vuosi=päivä -periaatetta, aika ja tapahtumat käyvät yksiin hämmästyttävän täsmällisesti.

Kolmanneksi, poikkeukselliset ilmaukset, joita näistä ajanjaksoista käytetään, viittaavat symbolisen tulkinnan tarpeeseen. Toisin sanoen tavat, joilla aikaa on näissä profetioissa ilmaistu (esimerkiksi 2 300 iltaa ja aamua, Dan. 8:14, RK 2012 marg.), eivät ole tavanomaisia ajanilmaisuja, mikä osoittaa, että kuvatut ajanjaksot tulee ymmärtää symbolisesti, ei kirjaimellisesti.

`Pohdi Dan. 9:24–27 (RK 2012) esitettyä 70 viikon profetiaa. Jos ajattelemme, että siitä ”ajasta, jolloin tuli sana, että Jerusalem on jälleen rakennettava, kuluu voideltuun ruhtinaaseen asti” (Dan. 9:25) 69 kirjaimellista viikkoa eli vain vuosi, neljä kuukautta ja yksi viikko, profetiassa ei ole mitään järkeä, vai mitä? Mitä tapahtuu, jos sovellamme Raamatun vuosi=päivä -periaatetta ja 70 viikosta tuleekin 490 vuotta?`