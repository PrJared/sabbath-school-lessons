---
title:  Historisoiva Tulkintatapa Ja Profetiat
date:  07/06/2020
---

Metodia, jota adventistit soveltavat profetioiden tulkitsemiseen, kutsutaan historisoivaksi tulkintatavaksi. Sen ajatuksena on, että monet Raamatun tärkeimmistä profetioista noudattavat historian katkeamatonta virtaa aina menneisyydestä nykyhetkeen ja tulevaisuuteen asti. Vähän samaan tapaan kuin opiskelisimme historiaa koulussa. Teemme näin, koska näin Raamattu itse tulkitsee profetiat meille.

`Lue Dan. 2:27–45. Mitkä unen kohdat osoittavat, että kyse on historiassa välittömästi toinen toistaan seuraavista maailmanvalloista? Millä tavoin Raamattu itse osoittaa, kuinka apokalyptisiä (lopunajan) profetioita tulee tulkita?`

Nebukadnessarin valtakunnan sanotaan olevan kultainen pää. Näin Daniel määrittelee Babylonin ensimmäiseksi valtakunnaksi (Dan. 2:38). Sitten Daniel sanoo: ”Mutta sinun jälkeesi nousee toinen valtakunta – – ja sitten kolmas – –” (Dan. 2:39) ja vielä ”on tuleva neljäs valtakunta” (Dan. 2:40). Se, että valtakunnat seuraavat toinen toistaan kyseisessä järjestyksessä ilman, että niiden välissä on katkoksia, tulee ilmi jo itse kuvapatsaasta, sillä jokainen valtakunta on kuvattu osaksi tuota suurempaa kokonaisuutta, jossa liikutaan patsaan päästä varpaisiin. Valtakunnat liittyvät toisiinsa kuten aika ja historia liittyvät toisiinsa.

Dan. 7 ja 8 käytetään saman asian esittämiseksi tiettyjä eläinsymboleja. Meille esitellään neljän (luvussa 8 kolmen) peräkkäisen maailmanvallan katkeamaton ketju. Valtakunnat alkavat antiikin ajasta ja etenevät historiassa tähän päivään ja tulevaisuuteen asti, kun Kristus palaa ja Jumala perustaa ikuisen valtakuntansa.

Danielin kirjan 2. luvun kuvapatsas ja lukujen 7 ja 8 näyt luovat perustan, jolle protestanttinen historisoiva profetioiden tulkintatapa perustuu ja jota adventistit yhä kannattavat.

`Lue Joh. 14:29. Miten Jeesuksen sanat auttavat ymmärtämään, miten profetiat toimivat?`

`Mikä etu meillä nykyihmisillä on esimerkiksi Babylonin aikana eläneisiin ihmisiin nähden, joille historian eteneminen oli vielä arvoitus?`