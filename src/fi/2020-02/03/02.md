---
title:  On Kirjoitettu
date:  12/04/2020
---

Jeesuksen kaste, jonka Johannes Kastaja suoritti, oli alkuna Pelastajamme maanpäälliselle työlle. Kasteen jälkeen Henki johdatti Jeesuksen Juudean erämaahan, jossa Paholainen kiusasi Jeesusta, kun tämä oli inhimillisesti heikoimmillaan.

`Lue Matt. 4:1–11. Miten Jeesus puolustaa itseään erämaassa Paholaisen kiusauksia vastaan? Mitä tämä tapaus opettaa meille Raamatusta?`

Kun Jeesusta kiusattiin ruokahalun houkutuksella, hän vastasi: ”On kirjoitettu: ’Ei ihminen elä ainoastaan leivästä, vaan jokaisesta sanasta, joka lähtee Jumalan suusta.’” (Matt. 4:4.) Jeesus viittaa elävään sanaan ja sen lähteeseen. Tällä tavoin hän vahvistaa Raamatun auktoriteetin. Kun Jeesusta kiusattiin maailman valtakuntien loiston houkutuksella, hän vastasi: ”On kirjoitettu: ’Herraa, Jumalaasi sinun tulee kunnioittaa ja ainoastaan häntä palvella.’” (Matt. 4:10; Luuk. 4:8.) Kristus muistuttaa meitä siitä, että aito palvonta keskittyy Jumalaan eikä kehenkään muuhun ja että alamaisuus hänen sanalleen on todellista palvontaa. Lopuksi, kun Jeesusta kiusataan näyttämisenhalun houkutuksella, jossa varjelusta pidetään itsestään selvyytenä, hän vastaa: ”On myös kirjoitettu: ’Älä kiusaa Herraa, Jumalaasi.’” (Matt. 4:7, ks. myös Luuk. 4:12.)

Kaikissa näissä kolmessa kiusauksessa Jeesus vastaa sanoilla: ”On kirjoitettu – –.” Jeesus ottaa siis heti esille Jumalan sanan eikä mitään muuta selvitäkseen Paholaisen hyökkäyksistä ja petoksista. Tämän pitäisi olla voimakkaana opetuksena meille kaikille: Raamattu ja yksin Raamattu on uskomme perimmäinen mittapuu ja perusta.

Kyllä, Raamattu ja yksin Raamattu oli Jeesuksen tapa puolustautua vastustajan hyökkäyksiä vastaan. Jeesus on Jumala, mutta puolustautuessaan Paholaista vastaan hän alistaa itsensä täysin Jumalan sanan alle.

Jeesus ei anna omaa mielipidettään; hän ei anna yksityiskohtaisia, monimutkaisia perusteluja; hänen sanoissaan ei ole henkilökohtaista vihamielisyyttä; sen sijaan hän käyttää Raamatun yksinkertaisia mutta syvällisiä sanoja. Kristus pitää Raamattua suurimpana auktoriteettinaan ja voimanaan. Tällä tavoin hänen maanpäällinen työnsä alkaa vahvalta pohjalta, ja työnsä edetessä hän edelleen jatkaa Raamatun luotettavuuden varassa.