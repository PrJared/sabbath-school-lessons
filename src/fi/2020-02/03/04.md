---
title:  Jeesus Ja Koko Raamattu
date:  14/04/2020
---

`Lue Luuk. 24:13–35, 44, 45. Miten Jeesus käyttää kirjoituksia opettaakseen opetuslapsille evankeliumin sanomaa?`

Kristuksen kuoleman jälkeen hänen seuraajansa olivat hämmentyneitä ja epäilysten vallassa. Luuk. 24. luvussa Jeesus ilmestyy heille kahdesti, ensin kahdelle opetuslapselle Em­mauksen tiellä ja myöhemmin muille. Jeesus selittää, miten kaikki Vanhan testamentin profetiat ovat täyttyneet: ”Ja hän selitti heille Mooseksesta ja kaikista profeetoista alkaen, mitä hänestä oli kaikissa kirjoituksissa sanottu.” (Luuk. 24:27.)

Myöhemmin hän sanoo: ”Tätä minä tarkoitin – –. Kaiken sen tuli käydä toteen, mitä Mooseksen laissa, profeettojen kirjoissa ja psalmeissa on minusta kirjoitettu.” Sitten Jeesus ”avasi heidän mielensä ymmärtämään kirjoitukset”. (Luuk. 24:44, 45.)

Huomaa, ilmaus ”kaikissa kirjoituksissa” (Luuk. 24:27). Samaa ajatusta korostetaan uudelleen jakeessa 44 ilmauksella ”Mooseksen laissa, profeettojen kirjoissa ja psalmeissa”. Tämä vahvistaa sen, että Jeesus, lihaksi tullut Sana (Joh. 1:1–3, 14), nojautuu Raamatun arvovaltaan selittäessään, kuinka nämä asiat oli ennustettu satoja vuosia aiemmin. Viittaamalla Raamattuun kokonaisuutena Jeesus opettaa opetuslapsiaan esimerkillään. Levitettäessä evankeliumin sanomaa maailmaan heidän tuli selittää Raamattua, jotta uudet uskovat ymmärtäisivät sitä ja saisivat voimaa elää uutta elämää.

Huomaa Jeesuksen sanat (Matt. 28:18–20): ”Minulle on annettu kaikki valta taivaassa ja maan päällä.” Valta on lähtöisin Isästä ja koko kolminaisuudesta, sillä Jeesus jatkaa: ”Menkää siis ja tehkää kaikki kansat minun opetuslapsikseni: kastakaa heitä Isän ja Pojan ja Pyhän Hengen nimeen – –.” Sitten tulee avainkohta: ”[J]a opettakaa heitä noudattamaan kaikkea, mitä minä olen käskenyt teidän noudattaa.” Mitä Jeesus on käskenyt meidän noudattaa? Hänen opetuksensa perustuvat koko Raamatulle. Hän tuli maailmaan Jumalan sanan profeetallisen auktoriteetin nojalla. Raamatun profetioiden täyttymystä oli sekin, että hän alistui Isän tahtoon.

`Jos Jeesus hyväksyy koko Raamatun, miksi meidän tulisi tehdä samoin? Miten voimme hyväksyä koko Raamatun auktoriteetiksemme silloinkin, kun kaikki Raamatussa ei välttämättä ole enää sovellettavissa meihin tänä päivänä?`