---
title:  Jeesus Ja Laki
date:  13/04/2020
---

`Lue Matt. 5:17–20; Matt. 22:29 ja Matt. 23:2, 3. Mitä Jeesus sanoo näissä asiayhteyksissä?`

Jeesus opetti opetuslapsilleen kuuliaisuutta Jumalan sanalle ja laille. Mistään kohtaa ei löydy edes pienintä viittausta siihen, että hän olisi epäillyt kirjoitusten auktoriteettia tai relevanssia. Päinvastoin, Jeesus toistuvasti viittasi kirjoituksiin jumalallisen auktoriteetin lähteenä. Saddukeuksille hän sanoi: ”Te kuljette eksyksissä, koska ette tunne pyhiä kirjoituksia ettekä Jumalan voimaa.” (Matt. 22:29.) Jeesus opetti, että pelkkä Raamatun ja sen opetusten älyllinen tunteminen ei riittänyt totuuden ja ennen kaikkea Herran tuntemiseen, joka on tuo totuus.

`Mitä Matt. 22:37–40 kertoo meille Jeesuksen suhtautumisesta Mooseksen lakiin?`

Tässä lainopettajalle antamassaan vastauksessa Jeesus tiivistää kymmenen käskyä, jotka annettiin Moosekselle lähes 1 500 vuotta aiemmin. On syytä panna merkille, kuinka Jeesus kohdistaa huomionsa Vanhan testamentin lakiin ja nostaa sen sille kuuluvaan korkeaan asemaan. Monet kristityt ovat tehneet sen väärän johtopäätöksen, että tässä annetaan uusi käsky ja että nyt Uuden testamentin evankeliumi olisi syrjäyttänyt Vanhan testamentin lain. Tosiasiassa Kristuksen opetus perustui Vanhaan testamenttiin ja vain paljasti lain entistä täydemmin, ja ”[n]äiden kahden käskyn varassa” (jotka tiivistävät kymmenen käskyä, joista neljä ensimmäistä keskittyvät ihmisen ja Jumalan väliseen suhteeseen ja loput kuusi ihmisten keskinäisiin suhteisiin) ”ovat laki ja profeetat” (Matt. 22:40). Jeesus korottaa koko Vanhaa testamenttia käyttäessään ilmausta ”laki ja profeetat”, joka oli lyhennetty tapa viitata lakiin, profeettoihin ja kirjoituksiin eli kaikkiin kolmeen Vanhan testamentin osa-alueeseen.

”Viitatessaan Kirjoituksiin hän [Kristus] tähdensi niiden ehdotonta arvovaltaa, ja niin meidänkin pitäisi tehdä. Raamattu on esitettävä äärettömän Jumalan sanana, kaiken kiistan ratkaisijana ja kaiken uskon perustuksena.” (KV 20.)

`Mitä muita kilpailevia auktoriteetteja saatetaan asettaa vaihtoehdoksi Jumalan sanan alle alistumiselle?`