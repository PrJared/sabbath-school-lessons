---
title:  Lisäaineistoa
date:  17/04/2020
---

Lue Ellen White, Alfa ja omega, osa 4, s. 48–54, 87–96 tai Aikakausien Toivo, s. 51–57, 95–105 tai Rakkaudella Isältä, s. 42–47, 74–81.

”Ihmiset pitävät itseään viisaampina kuin Jumalan sana, viisaampina kuin Jumala. Sen sijaan että asettaisivat jalkansa horjumattomalle perustalle ja koettelisivat kaiken Jumalan sanalla, he koettelevat Raamattua omilla ajatuksillaan luonnontieteistä ja luonnosta. Jos Raamattu ei ole sopusoinnussa heidän tieteellisten käsitystensä kanssa, Raamattu hylätään ei-uskottavana.” (Signs 27.3.1884, s. 1.)

”Niistä, jotka ovat eniten perehtyneet Jumalan viisauteen ja tarkoitusperiin sellaisina kuin ne on ilmoitettu hänen sanassaan, kasvaa henkisesti vahvoja miehiä ja naisia. Heistä voi tulla tehokkaita työntekijöitä yhteistyössä suuren kasvattajan, Jeesuksen Kristuksen, kanssa. – – Kristus on antanut kansalleen totuuden sanat, ja kaikki on kutsuttu osallistumaan siihen, että ne tehdään tiettäviksi maailmalle. – – Ilman totuutta, Jumalan sanaa, ei ole olemassa pyhitystä. Eikö näin ollen ole tärkeää, että sanaa ymmärtää jokainen!” (FE 432.)

**Keskustelunaiheita**

`Jeesus, evankeliumeiden kirjoittajat ja Paavali arvostivat Vanhan testamentin kirjoituksia Jumalan sanana. Monet nykyajan epäilevät käsitykset Raamatusta ovat virheellisiä. Miksi meidän ei pitäisi langeta uskomaan näitä väitteitä?`

`Monet ovat menneet epäilyssään niin pitkälle, että kieltävät kirjaimellisen, kuusi päivää kestäneen luomisen ja hyväksyvät sen sijaan ajatuksen miljardeja vuosia kestäneestä evoluutiosta. He ovat hylänneet ajatuksen synnittömästä Aadamista synnittömässä maailmassa ja ajatuksen maailmanlaajuisesta tulvasta. Jotkut eivät enää usko, että Abraham olisi ollut todellinen henkilö. Jotkut hylkäävät kertomuksen Israelin kansan Egyptistä lähdöstä. Jotkut taas Jeesuksen ihmeet, jopa sen, että hänen ruumiinsa olisi ylösnoussut. Jotkut hylkäävät ajatuksen profetioista, jotka ennustavat satoja jopa tuhansia vuosia aiemmin, mitä on tulossa. Mitä tämä kertoo siitä, mitä tapahtuu, kun ihmiset alkavat epäillä Raamatun arvovaltaa ja aitoutta? Millä tavoin tällaisia ihmisiä voi auttaa ymmärtämään paremmin Raamatun totuutta?`

`Miten voimme pitää koko Raamattua innoitettuna, jopa niiltä osin, joita ei välttämättä pysty soveltamaan enää meihin tänä päivänä?`