---
title:  Apostolit Ja Raamattu
date:  16/04/2020
---

Uuden testamentin kirjoittajat suhtautuvat Raamattuun samalla tavalla kuin Jeesus. Oppia, etiikkaa ja profeetallista täyttymystä koskevissa kysymyksissä Vanha testamentti oli heille arvovaltaista Jumalan sanaa. Emme löydä mitään, mitä nämä miehet olisivat sanoneet tai tehneet haastaakseen minkään Raamatun osan auktoriteettia tai aitoutta.

**Mitä alla olevat tekstit opettavat siitä, kuinka apostolit ymmärsivät Jumalan sanan arvovallan?**

`Ap. t. 4:24–26`

`Ap. t. 13:32–36`

`Room. 9:17`

`Gal. 3:8`

Kirjoitukset yhdistetään Jumalan omaan ääneen. Ap. t. 4. luvussa opetuslapset ylistävät Jumalaa siitä, että tämä on pelastanut Pietarin ja Johanneksen. Ylistäessään he antavat Jumalalle tunnustuksen siitä, että tämä on Luoja ja on puhunut palvelijansa Daavidin kautta. Daavidin sanat ovat siis Jumalan sanoja. Ap. t. 13:32–36 Paavali lainaa jälleen Daavidin sanoja, mutta Jumala saa niistä taas kun­nian, sillä jakeessa 32 sanotaan: ”Minkä Jumala lupasi meidän isillemme[.]”

Room. 9:17 odottaisimme Jumalan olevan subjekti eli tekijä, mutta Paavali käyttää sen sijaan sanaa kirjoitukset. ”Kirjoituksissa sanotaan faraolle” voitaisiin ilmaista myös: ”Jumala sanoo faraolle”. Myös Gal. 3:8 subjektina on sana ”kirjoitukset” sanan ”Jumala” sijaan, mikä osoittaa sen, kuinka läheisesti Jumalan sana on sidoksissa Jumalaan itseensä.

Uuden testamentin kirjoittajat luottavat yhdenmukaisesti Vanhaan testamenttiin Jumalan sanana. Uudesta testamentista löytyy satoja lainauksia Vanhasta testamentista. Eräs tutkija on koonnut luettelon, jossa mainitaan 2 688 erillistä lainausta: 400 Jesajasta, 370 Psalmeista, 220 toisesta Mooseksen kirjasta jne. Jos listaan lisättäisiin vielä piiloviittaukset, teemat ja aiheet, siitä tulisi vielä paljon pidempi. Uusi testamentti on täynnä viittauksia Vanhan testamentin profetioihin, ja viittaukset alkavat usein sanoilla ”on kirjoitettu” (Matt. 2:5, RK 2012/VKR; Mark. 1:2, RK 2012; 7:6; Luuk. 2:23, RK 2012/VKR, 3:4; Room. 3:4; 8:36; 9:33; 1. Kor. 1:19; Gal. 4:27; 1. Piet. 1:16). Tämä vahvistaa, että Vanhan testamentin kirjoitukset ovat pohja, jolle Jeesuksen ja apostolien opetus perustuu.