---
title:  Kokemus
date:  20/04/2020
---

`Lue Room. 2:4 ja Tit. 3:4, 5. Miten koemme Jumalan hyvyyden, kärsivällisyyden, anteeksiannon, ystävällisyyden ja rakkauden? Miksi on tärkeää, ettei uskomme ole vain teoreettista, älyllistä tietoa, vaan sellaista, jonka todella koemme? Millä tavoin kokemuksemme voivat kuitenkin samaan aikaan olla ristiriidassa Raamatun kanssa ja johtaa meidät harhaan uskossamme?`

Kokemukset ovat osa inhimillistä elämää. Ne vaikuttavat tunteisiimme ja ajatuksiimme hyvin voimakkaasti. Jumala on suunnitellut meidät siten, että suhteemme hänen luomakuntaansa ja häneen itseensä ovat läheisesti sidoksissa kokemuksiimme.

Jumala haluaa, että saamme kokea kauneutta ihmissuhteiden, taiteen, musiikin ja luomakunnan ihmeiden kautta, ja lisäksi pelastuksen ilon ja hänen sanansa lupausten voiman. Uskomme on enemmän kuin pelkkiä opinkappaleita ja järkiperäisiä päätöksiä. Se, mitä koemme, muokkaa merkittävällä tavalla käsitystämme Jumalasta ja myös ymmärrystämme hänen sanastaan. Meidän tulee kuitenkin nähdä selvästi kokemustemme rajallisuus ja riittämättömyys halutessamme tietää Jumalan tahdon.

`Mikä varoitus löytyy 2. Kor. 11:1–3? Mitä jae kertoo kokemuksiin luottamisen rajoitteista?`

Kokemukset voivat olla pettäviä. Niillä on oma paikkansa, mutta Raamatun tulee ohjata niitä. Niitä tulee myös tulkita Jumalan sanan pohjalta. Joskus haluamme kokea jotakin, joka on ristiriidassa Jumalan sanan ja tahdon kanssa. Tässä meidän täytyy oppia luottamaan Jumalan sanaan jopa kokemustemme ja halujemme kustannuksella. Meidän tulisi olla valppaita sen suhteen, että pidämme kokemuksemme sopusoinnussa Jumalan sanan kanssa ja sellaisina, etteivät ne ole ristiriidassa Raamatun selkeän opetuksen kanssa.

`Kokemuksella on merkittävä sija uskossa, jossa rakkaus Jumalaa ja lähimmäisiä kohtaan on tärkein käsky (ks. Mark. 12:28–31). Miksi on silti tärkeää, että aina koettelemme kokemuksemme Jumalan sanalla?`