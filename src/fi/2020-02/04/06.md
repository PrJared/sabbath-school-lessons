---
title:  Raamattu
date:  23/04/2020
---

Pyhä Henki, joka on ilmoittanut ja innoittanut Raamatun sisällön ihmisten kirjoitettavaksi, ei koskaan johda meitä Jumalan sanan vastaisesti tai pois sen luota. Raamatulla on suurempi arvovalta kuin ihmisten perinteillä, kokemuksilla, järjen päätelmillä tai kulttuurilla. Raamattu yksin on se mittapuu, jota vasten kaikki muu tulee koetella.

`Lue Joh. 5:46, 47 ja Joh. 7:38. Jeesus Kristus on perimmäinen lähde hengellisten kysymysten ymmärtämisessä. Miten Raamattu vahvistaa sen, että Jeesus on todellinen Messias?`

Jotkut ihmiset väittävät saaneensa erityisiä ”ilmoituksia” ja ohjeita Pyhältä Hengeltä, mutta silti ne ovat Raamatun selkeän sanoman vastaisia. Nämä ihmiset ovat antaneet Pyhälle Hengelle suuremman arvovallan kuin Jumalan sanalle. Se, joka mitätöi Jumalan kirjoitetun ja innoitetun sanan ja torjuu sen selkeän sanoman, liikkuu vaarallisilla vesillä eikä seuraa Jumalan Hengen ohjausta. Raamattu on ainoa hengellinen suojamme. Se yksin on luotettava mittapuu kaikissa uskon ja käytännön kysymyksissä.

”Raamatun välityksellä Pyhä Henki puhuu ihmiselle ja teroittaa totuutta hänen mieleensä. Näin hän paljastaa erehdykset ja karkottaa ne sielusta. Totuuden Hengen avulla, joka toimii Jumalan sanan kautta, Kristus voittaa valittunsa itselleen.” (5AO 223.)

Meidän ei tule koskaan ajatella, että Pyhä Henki korvaisi Jumalan sanan. Päinvastoin, hän työskentelee sopusoinnussa sen kanssa. Raamatun kautta Pyhä Henki vetää meitä Kristuksen luo tehden näin Raamatusta ainoan oikean mittapuun aidolle raamatulliselle hengellisyydelle. Raamattu tar­joaa meille oikeaa opetusta (ks. 1. Tim. 4:6), ja Jumalan sanana se on luotettavaa ja ansaitsee täyden hyväksyntämme. Tehtävänämme ei ole arvostella Raamattua, vaan pikemminkin Jumalan sanalla on oikeus ja arvovalta tuomita meitä ja ajatteluamme, sillä onhan se itsensä Jumalan kirjoitettua sanaa.

`Miksi Raamattu on turvallisempi opas hengellisissä kysymyksissä kuin henkilökohtaiset vaikutelmat? Mitä seuraa siitä, kun emme hyväksy Raamattua opetuk­sien ja kokemusten mittapuuksi?`