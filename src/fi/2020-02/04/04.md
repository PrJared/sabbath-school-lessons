---
title:  Kulttuuri
date:  21/04/2020
---

Me kaikki olemme osa jotain kulttuuria tai kulttuureita. Kaikki me myös saamme vaikutteita kulttuurista. Kukaan meistä ei pääse tätä pakoon. Esimerkiksi Vanhassa testamentissa on kertomuksia siitä, miten muinainen Israel turmeltui sitä ympäröivien kulttuurien vaikutuksesta. Mikä saa meidät ajattelemaan, että olisimme jotenkin erilaisia tai parempia?

Myös Jumalan sana annettiin tietyssä kulttuurissa, vaikka se ei rajoitukaan tuohon ainoaan kulttuuriin. Kulttuuriset tekijät vaikuttavat väistämättä ymmärrykseemme Raamatusta, mutta meidän ei pitäisi unohtaa sitä, että Raamattu myös ylittää kaikki vakiintuneet kulttuuriin perustuvat etniset, valtakunnalliset ja sosiaaliseen asemaan liittyvät luokitukset. Tässä yksi syy sille, miksi Raamattu on kaikkien ihmisten luomien kulttuurien yläpuolella ja pystyy jopa muuttamaan ja korjaamaan niitä synnillisiä piirteitä, joita löydämme jokaisesta kulttuurista.

`Lue 1. Joh. 2:15–17. Mitä Johannes tarkoittaa sanoessaan, ettei meidän tulisi rakastaa maailmaa? Miten voimme elää tässä maailmassa ilman että ajatuksemme ovat maallisia?`

Kulttuuri, niin kuin kaikki muukin Jumalan luomakunnassa, on synnin vaikutuksen alaista. Näin ollen myös se on Jumalan tuomion alainen. Jotkin kulttuurimme osa-alueet saattavat sopia oikein hyvin uskomme kanssa, mutta meidän on tarkasti erotettava nämä asiat toisistaan. Ihannetapauksessa raamatullisen uskon tulisi tarvittaessa haastaa vallitseva kulttuuri ja luoda vastakulttuuria, joka on uskollinen Jumalan sanalle. Jos emme ole kiinnittyneet taivaallisiin, me pian annamme periksi sille, mitä ympärillämme on.

Ellen G. White tarjoaa seuraavan kiteytyksen:

”Kristuksen seuraajien tulee erottautua maailmasta periaatteiden ja mielenkiinnon kohteiden suhteen, mutta heidän ei tule eristää itseään maailmasta. Vapahtaja seurusteli jatkuvasti ihmisten kanssa, ei siksi että rohkaisisi heitä sellaiseen, mikä ei ole Jumalan tahdon mukaista, vaan kohottaakseen ja jalostaakseen heitä.” (CT 323.)

`Mitkä asiat kulttuurissamme ovat täysin ristiriidassa raamatullisen uskomme kanssa? Kuinka voimme suoraselkäisesti vastustaa asioita, jotka pyrkivät vahingoittamaan uskoamme?`