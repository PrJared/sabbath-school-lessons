---
title:  Kirkollinen Perinne
date:  19/04/2020
---

Perinteet itsessään eivät ole pahoja. Ne antavat elämälle rutiinia ja jäsentävät sitä. Ne voivat auttaa meitä säilyttämään yhteyden juuriimme. Siksi ei ole ihme, että perinteillä on iso rooli myös uskonnossa. Perinteisiin liittyy kuitenkin myös joitakin vaaroja.

`Mitä Mark. 7:1–13 opettaa siitä, miten Jeesus suhtautui joihinkin aikansa perinnäissääntöihin?`

Ne perinnäissäännöt, jotka Jeesus haastoi, siirrettiin juutalaisessa yhteisössä tarkoin varjellen opettajalta oppilaalle. Jeesuksen päiviin tultaessa ne olivat saavuttaneet pyhiin kirjoituksiin verrattavan aseman. Kirkollisilla perinteillä on kuitenkin taipumusta kasvaa aikojen kuluessa niin, että niihin lisätään yhä enemmän yksityiskohtia ja puolia, jotka eivät alun perin ole kuuluneet Jumalan sanaan tai hänen suunnitelmaansa. Ihmisten luomat kirkolliset perinteet – silloinkin kun niitä edistävät kunnioitetut ”vanhimmat” (ks. Mark. 7:3, 5), tässä tapauksessa juutalaisen yhteisön johtajat – eivät ole sama asia kuin Jumalan käskyt (ks. Mark. 7:8, 9). Kyse oli ihmisten perinnäissäännöistä ja lopulta niiden vaaliminen johti siihen, että ne tekivät ”tyhjäksi Jumalan sanan” (Mark. 7:13).

`Lue 1. Kor. 11:2 ja 2. Tess. 3:6. Miten erotamme Jumalan sanan ja ihmisten perinteet? Miksi on tärkeää erottaa ne toisistaan?`

Jumalan elävä sana saa meissä aikaan kunnioittavan ja uskollisen asenteen sitä kohtaan. Tämä uskollisuus puolestaan synnyttää tiettyjä kirkollisia perinteitä. Uskollisuutemme on kuitenkin kohdistuttava aina elävään Jumalaan, joka on ilmaissut tahtonsa kirjoitetussa Jumalan sanassa. Raamatulla on siis ainutlaatuinen rooli, joka syrjäyttää kaikki ihmisten perinteet. Raamattu on kaikkien kirkollisten perinteiden yläpuolella, jopa hyvien. Kirkolliset perinteet, jotka kasvavat kokemuksista, joita saamme Jumalan kanssa ja hänen sanastaan, tulee jatkuvasti koetella Pyhää Raamattua mittapuuna käyttäen.

`Mitä sellaisia asioita teemme seurakuntana, jotka voitaisiin luokitella kirkollisiksi perinteiksi? Miksi ne on aina tärkeää erottaa raamatullisesta opetuksesta?`