---
title:  Järjen Päätelmät
date:  22/04/2020
---

`Lue 2. Kor. 10:5, 6; Sananl. 1:7; 9:10. Miksi kuuliaisuus Kristukselle ajatuksissamme on niin tärkeää? Miksi Herran pelko on viisauden alku?`

Jumala on antanut meille kyvyn ajatella ja järkeillä. Kaiken ihmisen toiminnan ja jokaisen teologisen perustelun perustana on oletus kyvystämme ajatella ja tehdä johtopäätöksiä. Emme kannata järjetöntä uskoa. Valistuksen ajan vanavedessä 1700-luvulta alkaen ihmisjärki on kuitenkin saanut aivan uuden ja hallitsevan roolin.

Uuden näkemyksen mukaan ihmisjärki oli tiedon tärkein lähde aistikokemusten sijaan. Tässä rationalismiksi kutsutussa katsantokannassa totuus nähtiin älyllisenä, ei aisteihin perustuvana, ja totuuden katsottiin löytyvän järjen päätelmien avulla. Ihmisjärki nostettiin totuuden mittapuuksi. Järkeilystä tuli uusi herra, jonka edessä kaiken muun oli kumarrettava, niin seurakunnan kuin Ramatun. Kaikki, mikä ei ollut ilmeistä ihmisen päättelykyvyn rajoissa, hylättiin. Tällainen asenne vaikutti siihen, miten suurta osaa Raamatusta tulkittiin. Kaikkia ihmeitä ja Jumalan yliluonnollisia tekoja, kuten Jeesuksen ruumiillista ylösnousemusta, neitseestä syntymistä ja kuusipäiväistä luomista, muutamia mainitaksemme, ei pidetty enää tosina eikä luotettavina kuvauksina.

Myös kykymme järkeillä on kuitenkin synnin vaikutuksen alainen, ja meidän tulisi alistaa se Kristuksen hallintavallan alle. Ihmisten ymmärrys on pimentynyt, ja he ovat Jumalasta vieraantuneita (Ef. 4:18, RK 2012). Tarvitsemme Jumalan sanan valaistusta. Lisäksi se, että Jumala on Luojamme, osoittaa, että kykyämme järkeillä ei ole luotu toimimaan itsenäisenä ja Jumalasta irrallisena. Päinvastoin, ”Herran pelko on viisauden alku” (Sananl. 9:10; vrt. Sananl. 1:7). Vasta kun hyväksymme elämämme ylimmäksi ohjenuoraksi Jumalan ilmoituksen, joka löytyy hänen kirjoitetusta sanastaan, ja olemme valmiit seuraamaan Raamatun opetusta, voimme järkeillä tavalla, joka ohjaa meidät oikeisiin johtopäätöksiin.

`Presidentti Thomas Jefferson teki oman versionsa Uudesta testamentista poistamalla siitä kaiken, joka hänen mukaansa oli järjenvastaista, mm. lähes kaikki Jeesuksen ihmeet ja ylösnousemuksen. Mitä tämä opettaa meille ihmisen rajoitteista tehdä järkeviä päätelmiä totuuden ymmärtämisessä?`