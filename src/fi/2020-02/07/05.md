---
title:  Tekstit Ja Asiayhteydet
date:  13/05/2020
---

Raamatun sanat eivät ole irrallisia. Tietyllä sanalla on aina välitön asiayhteytensä tietyssä virkkeessä, ja juuri tämä kyseinen yksikkö pitää ymmärtää ensin. Sitten on laajempi yleinen asiayhteys, jossa kyseinen virke esiintyy. Tämä voi olla jokin kappale, luku tai useiden lukujen kokonaisuus. On tärkeää ymmärtää mahdollisimman hyvin sanojen ja virkkeiden asiayhteys, ettei päädytä virheellisiin johtopäätöksiin.

`Vrt. 1. Moos. 1:27 ja 1. Moos. 2:7. Lue sitten 1. Moos. 2:15–23. Miten ymmärrämme näiden eri kohtien ja asiayhteyksien perusteella sanan ādām, hepreankielisen ihmistä tarkoittavan sanan?`

Olemme jo nähneet, että sanan bārā toistaminen (1. Moos. 1:27) tuo korostetun painoarvon ihmisen luomiselle. Nyt ­näemme, että ihminen määritellään mieheksi ja naiseksi. Heprean kielen sana ādām tulee siis tässä tekstissä ymmärtää viittauksena ihmisiin ja ihmiskuntaan yleensä.

Kuitenkin 1. Moos. 2:7 samaa nimitystä ādām käytetään viittaamaan Aadamin luomiseen maan tomusta (hepreaksi ādāmā – huomaa sanaleikki). Tässä viitataan vain ­miespuoliseen Aadamiin, sillä Eeva luotiin myöhemmin ja eri tavalla. Näemme eroja siinä, miten ādām määritellään näissä kahdessa luvussa. Toisessa se määritellään ihmiskunnaksi  (1. Moos. 1:27), toisessa mieheksi nimeltä Aadam (1. Moos. 2:7). Se, että Aadam on todellinen henkilö, saa varmistuksen myöhemmistä sukuluetteloista (1. Moos. 5:1–5; 1. Aik. 1:1; Luuk. 3:38) ja viittauksista Jeesukseen, josta tuli ”toinen Aadam” (Room. 5:12–14).

Kuten sana ādām esiintyy tietyssä tekstissä, samoin Aadamin ja Eevan luominen löytyy laajemmasta luomiskertomuksen asiayhteydestä (1. Moos. 1 ja 2). Tätä tarkoitetaan laajemmalla tekstiyksiköllä, joka ilmaisee tulkitsijalle asiayhteyteen kuuluvat muut teemat, ajatukset ja kehityssuunnat. 1. Moos. 2:4–25 on joskus kutsuttu toiseksi luomiskertomukseksi, vaikka kyseessä on vain painotusero (ks. ensi viikon tutkistelu). Molemmissa kertomuksissa tulee kuitenkin ilmi ihmiskunnan kiistaton alkuperä.

`Kuinka hullua tämän maailman viisaus (1. Kor. 1:20) on opettaessaan, että saimme alkumme silkasta sattumasta?`