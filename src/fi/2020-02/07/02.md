---
title:  Raamatun Ymmärtäminen
date:  10/05/2020
---

`Lue 2. Tim. 3:16, 17. Mitä tarkoitusta varten Raamattu annettiin meille?`

Se kirjoitettiin todistukseksi Jumalan työstä historian kulussa, todistukseksi hänen pelastussuunnitelmastaan langenneelle ihmiskunnalle ja ohjeeksi meille, että vaeltaisimme vanhurskauden teitä. Herra valitsi välittää sanansa ihmiskielellä tehden ajatuksensa näkyviksi ihmisten käyttämillä sanoilla. Lunastaessaan Israelin Egyptistä Jumala valitsi heidät välittämään hänen sanomansa kaikille kansoille. Hän antoi Israelin viestiä hänen sanomansa heidän kielellään, hepreaksi (muutaman kohdan arameaksi, joka on heprean sukulaiskieli).

Kreikkalaisen kulttuurin nousu toi mukanaan uuden mahdollisuuden: Uusi testamentti voitiin kirjoittaa sen ajan kansainvälisellä kielellä, kreikaksi, jota tuohon aikaan puhuttiin laajalti tuossa osassa maailmaa. (Vanha testamentti oli myös saatavilla kreikankielisenä käännöksenä.) ”Maailmanlaajuinen” kieli mahdollisti sen, että apostolit ja alkuseurakunta pystyivät Kristuksen kuoleman jälkeen levittämään sanomaa laajalle. Myöhemmin apostoli Johannes omalla todistuksellaan vahvisti ”Jumalan sanan ja Jeesuksen Kristuksen todistuksen, kaiken minkä on nähnyt” (Ilm. 1:2). Näin Raamattu osoittaa, että sen innoitetulla todistuksella on jatkuvuutta Raamatun ensimmäisestä kirjoittajasta viimeiseen saakka.

`Lue 5. Moos. 32:46, 47. Miksi oli tärkeää, että israelilaisten lapset tarkoin noudattaisivat lakia ja sen käskyjä (jae 46)? Millä tavoin Jumalan sana auttaa meitä elämään kauan (jae 47, RK 2012/VKR)? Mitä tämä voisi tarkoittaa meidän tilanteessamme tänä päivänä?`

Joillakin on yhden raamatunkäännöksen lisäksi käytettävissään useita eri käännöksiä heidän omalla kielellään. Toisilla on vain yksi, jos sitäkään. Riippumatta siitä, mitä meillä on, keskeisintä on vaalia sitä Jumalan sanana ja noudattaa sen opetuksia.

`Miksi Jumalan sanan noudattaminen ja sen opettaminen lapsillemme ei saa olla meille ”mikään tyhjä, merkityksetön sana” (5. Moos. 32:47)?`