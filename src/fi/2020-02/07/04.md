---
title:  Toisto Sanamuodot Ja Merkitys
date:  12/05/2020
---

Heprealaisessa ajattelussa on useita tapoja ilmaista ajatuksia niiden merkitystä vahvistavalla ja korostavalla tavalla. Alkuperäisessä heprean kielessä ei ollut välimerkkejä, joten kielen rakenteeseen oli kehittynyt muita tapoja ilmaista tällaisia asioita.

`Lue 1. Moos. 1:26, 27 ja Jes. 6:1–3. Mitä sanoja näissä katkelmissa toistetaan? Miten toisto laajentaa sanojen merkitystä eri käsitteiden avulla?`

Eräs tapa, jolla heprealaiskirjoittajat korostivat jotakin tiettyä Jumalan ominaisuutta, oli toistaa kyseinen sana kolmeen kertaan. Luomiskertomuksen edetessä huippuunsa teksti korostaa ihmisen luomisen ainutlaatuisuutta. Sanaa ”bārā” (’luoda’) käytetään vain silloin, kun tekijänä on Jumala. Vain Jumalalla on voima luoda ilman, että hän on riippuvainen jo olemassa olevasta aineesta. Ihmisen luomista kuvaileva jae kuuluu: ”Ja Jumala loi ihmisen kuvakseen, Jumalan kuvaksi hän hänet loi, mieheksi ja naiseksi hän loi heidät.” (1. Moos 1:27, kurs. lis.) Huomaa, miten sana ”loi” toistetaan kolme kertaa. Näin Mooses korostaa, että ihmiset ovat Jumalan luomia ja että heidät on myös luotu hänen kuvakseen.

Jesajan näyssä serafit toistavat sanoja ”Pyhä, pyhä, pyhä on Herra Sebaot!” (Jes. 6:3). Painotus on Jumalan pyhyydellä – kunnioitusta herättävän Jumalan, jonka läsnäolo täyttää temppelin. Sama pyhyys välittyy Jesajan sanoista, kun hän seisoo Kaikkivaltiaan edessä ja sanoo: ’Voi minua, minä hukun!’ (Jes. 6:5.) Jopa Jesajan kaltainen profeetta joutui Jumalan pyhyyden ja luonteen kohdatessaan kavahtamaan omaa arvottomuuttaan. Tässäkin, jo kauan ennen kuin Paavali selitti ihmisten syntisyyttä ja Pelastajan tarvetta (Room. 1–3), näemme, millaisena Raamattu esittää langenneen ihmisen luonnon, jopa Jesajan kaltaisen ”hyvän” ihmisen.

Danielin kirjan 3. luvussa toistetaan (erilaisina variaa­tioina) ilmausta ”Nebukadnessarin pystyttämä kuvapatsas” (Dan. 3:1, 2, 3, 5, 7, 12, 14, 15, 18). Ilmaus eri muodoissaan toistuu 10 kertaa korostaen Nebukadnessarin uhmakasta reagointia siihen Jumalan kuvaan, joka hänelle Danielin kautta paljastettiin (Dan. 2:31–45). Tässä korostuu se, miten ihmiskunta pyrkii tekemään itsestään jumalan, jota tulisi palvoa, sen sijaan, että se palvoisi ainoaa oikeaa Jumalaa – häntä, joka yksin on palvonnan arvoinen.