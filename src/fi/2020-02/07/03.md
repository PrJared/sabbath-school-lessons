---
title:  Sanat Ja Niiden Merkitys
date:  11/05/2020
---

Jokaisessa kielessä on sanoja, jotka ovat merkitykseltään niin rikkaita ja syvällisiä, että niitä on vaikea kääntää yhdellä sanalla täysin vastaavasti toiselle kielelle. Tällaisten sanojen käyttöä Raamatussa tulee tutkia laajasti, jotta ymmärtäisimme niiden todellisen merkityksen.

`Lue 1. Kun. 3:6; Ps. 57:4; Ps. 66:20; Ps. 143:8 ja Miika 7:20. Miten Jumala tarjoaa armoaan ja hyvyyttään luoduilleen?`

Heprean kielen sana ḥesed (armo) on yksi Vanhan testamentin rikkaimmista ja syvällisimmistä sanoista. Se kuvailee Jumalan rakkautta, hyvyyttä, armoa ja sitoutumista liittoon kansaansa kohtaan. Yllä olevissa jakeissa näemme, miten Jumala osoittaa suosiotaan (ḥesed) palvelijalleen Daavidille ja miten hänen suosionsa (ḥesed) säilyy loppuun saakka (1. Kun. 3:6). Hän antaa armonsa (ḥesed), hän on uskollinen (Ps. 57:4). Israeliin viitaten hän osoittaa ”uskollisuutta Jaakobille, hyvyyttä (ḥesed) Abrahamille” (Miika 7:20). Sanasta ḥesed on kirjoitettu kokonaisia kirjoja, joissa yritetään tavoittaa Jumalan meitä kohtaan osoittaman armon ja rakkauden syvyyttä.

`Lue 4. Moos. 6:24–26; Job 3:26; Ps. 29:11; Jes. 9:5 ja Jes. 32:17. Mikä on se rauha (šālōm), josta jakeissa puhutaan?`

Heprean sana šālōm käännetään usein sanalla ”rauha”. Sanan merkitys on kuitenkin syvempi ja laajempi. Se voitaisiin kääntää myös sanoilla ”eheys”, ”täydellisyys” ja ”hyvinvointi”. Jumalan siunaus ja armo antavat meille rauhan (šālōm), joka on lahja Jumalalta (4. Moos. 6:24–26). Jobin kokemat vaikeudet sitä vastoin eivät antaneet hänelle lepoa, eivät tyventä, sillä häneltä puuttui šālōm. Miten suuri siunaus onkaan tässä levottomassa maailmassa saada toivottaa sapatin päivä tervetulleeksi elämäämme sanoilla Šabbat šālōm, sillä seurustelumme Jumalan kanssa tarjoaa perimmäisen rauhan ja eheyden, jota elämäämme kaipaamme.

`Kuinka voimme parhaan ymmärryksemme mukaan kokea kyseisten sanojen tarkoittaman todellisuuden?`