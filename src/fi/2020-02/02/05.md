---
title:  Kristuksen Ja Kirjoitusten Rinnastaminen
date:  08/04/2020
---

`Lue Joh. 1:14; Joh. 2:22; Joh. 8:31, 32 ja Joh. 17:17. Millaisia rinnastuksia löydät Jeesuksen, lihaksi tulleen Jumalan sanan, ja kirjoitusten, Jumalan kirjoitetun sanan, väliltä?`

Voimme löytää rinnastuksen lihaksi tulleen Jumalan sanan (Jeesus Kristus) ja Jumalan kirjoitetun sanan (Raamatun) väliltä. Jeesus sikisi yliluonnollisesti Pyhän Hengen toimesta, mutta syntyi silti naisesta. Samoin Pyhä Raamattu on yliluonnollista alkuperää, mutta sen ovat ”synnyttäneet” ihmiset.

Jeesuksesta Kristuksesta tuli ihminen, joka eli tiettynä aikana ja tietyssä paikassa. Tämä ei kuitenkaan mitätöinyt hänen jumaluuttaan tai sitonut häntä aikaansa. Hän on kaikkien ihmisten ainoa Lunastaja – kaikkialla ja kaikkina aikoina (ks. Ap. t. 4:12). Samoin Jumalan kirjoitettu sana, Raamattu, annettiin myös tiettynä aikana ja tiettyyn kulttuuriin. Kuten Jeesus Kristus, Raamattukaan ei ole aikasidonnainen, toisin sanoen se ei rajoitu vain tiettyyn aikaan tai paikkaan, vaan koskee kaikkia ihmisiä kaikkialla maailmassa.

Kun Jumala paljasti itsensä ihmisille, hän astui ihmisten tasolle. Jeesuksen ihmisruumiissa näkyivät kaikki ihmisen heikkoudet, joita noin 4 000 vuoden rappeutuminen oli ai­heuttanut ihmissuvulle. Silti hän oli synnitön. Samoin Raamatun kieli on ihmisten kieltä, ei mitään täydellistä yli-inhimillistä kieltä, jota kukaan ei puhu eikä ymmärrä. Vaikka kaikissa kielissä on omat rajoitteensa, ihmiskunnan ja ihmiskielen Luoja on täysin kykenevä viestimään tahtonsa ihmisille luotettavalla tavalla ilman, että johtaisi meitä harhaan.

Tietysti kaikki vertaukset ovat puutteellisia. Jeesus Kristus ja Pyhä Raamattu eivät ole identtisiä. Raamattu ei ole lihaksi tullut Jumala. Jumala ei ole kirja. Jeesuksessa Kristuksessa Jumala tuli ihmiseksi. Me rakastamme Raamattua, koska palvomme sen sivuilta löytyvää Pelastajaa.

Raamattu on ainutlaatuinen ja erottamaton jumalallisen ja inhimillisen liitto. Ellen G. White ymmärsi tämän selvästi kirjoittaessaan: ”Raamatussa, jossa Jumalan antamat totuudet on esitetty ihmiskielellä, jumalallisuus ja inhimillisyys liittyvät toisiinsa. Samanlainen jumaluuden ja ihmisyyden yhtyminen ilmeni Kristuksen olemuksessa. Hän oli Jumalan Poika ja ihmisen Poika. Siten Raamatusta voidaan sanoa samoin kuin Kristuksesta: ’Sana tuli lihaksi ja asui meidän keskellämme’ (Joh. 1:14).” (8AO 183.)