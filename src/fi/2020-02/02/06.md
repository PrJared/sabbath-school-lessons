---
title:  Raamatun Ymmärtäminen Uskossa
date:  09/04/2020
---

`Lue Hepr. 11:3, 6. Miksi uskolla on niin tärkeä osa Jumalan ja hänen sanansa ymmärtämisessä? Miksi ilman uskoa kukaan ei ole Jumalan mielen mukainen?`

Kaikki todellinen oppiminen tapahtuu uskosta käsin. Juuri lapsen ehdoton usko vanhempiinsa mahdollistaa sen, että lapsi oppii uusia asioita. Luottavainen suhde ohjaa lasta oppimaan elämän ja rakkauden perusasiat. Tieto ja ymmärrys kasvavat rakastavassa ja luottavaisessa suhteessa.

Vastaavasti hyvä muusikko voi soittaa musiikkikappaleen hyvin sitten, kun hän instrumentin soittamiseen vaaditta­vien teknisten taitojen lisäksi rakastaa musiikkia, säveltäjää ja soitintaan. Samalla tavoin voimme ymmärtää Raamattua oikein vasta silloin, kun lähestymme sitä epäilyn ja epäuskon sijaan rakkaudella ja uskoen. Apostoli Paavali kirjoitti: ”Ilman uskoa ei kuitenkaan kukaan ole Jumalan mielen mukainen.” (Hepr. 11:6.) On siis äärettömän tärkeää lähestyä Raamattua uskossa ja tunnustaen sen yliluonnollisen alkuperän sen sijaan, että näkisi kirjan vain ihmisten kirjoittamana teoksena.

Seitsemännen päivän adventistit ovat selvästi ilmaisseet näkemyksensä Raamatun yliluonnollisesta alkuperästä ensimmäisessä perusluonteisessa opinkohdassaan, jossa sanotaan: ”Pyhä Raamattu, Vanha ja Uusi testamentti, on Jumalan innoittamana kirjoitettu Jumalan sana. Innoitetut kirjoittajat puhuivat ja kirjoittivat Pyhän Hengen johtamina. Tässä sanassa Jumala on uskonut ihmiskunnalle pelastumiseen välttämättömän tiedon. Pyhä Raamattu on ylin, arvovaltainen ja erehtymätön ilmoitus Jumalan tahdosta. Se on luonteen mittapuu, kokemuksen koetinkivi, ratkaiseva opin ilmoittaja ja luotettava kirjaus Jumalan teoista historiassa. (Ps. 119:105; Sananl. 30:5, 6; Jes. 8:20 RK 2012; Joh. 17:17; 1. Tess. 2:13; 2. Tim. 3:16–17; Hepr. 4:12; 2. Piet. 1:20–21.)

`Mitä ihmiset menettävät Raamatun ymmärtämisessään, kun eivät tarkastele kirjoituksia uskon näkökulmasta käsin? Miksi usko ei ole kuitenkaan sokeaa? Mitkä ovat ne hyvät perusteet, joiden varaan uskomme rakentuu, ja miksi usko on silti välttämätöntä, kun tarkastelemme Raamatun totuuksia?`