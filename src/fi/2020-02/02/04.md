---
title:  Jumalan Kirjoitettu Sana
date:  07/04/2020
---

`”Herra sanoi Moosekselle: ’Kirjoita muistiin nämä käskyt, sillä ne ovat sinun ja Israelin kanssa tekemäni liiton ehdot.’” (2. Moos. 34:27.) Miksi Herra käski Moosesta kirjoittamaan sanat muistiin sen sijaan, että tämä olisi vain toistanut ne kansalle? Mikä on kirjoitetun sanan ilmiselvä etu?`

Jumala, joka puhuu ja joka loi ihmisten käyttämän kielen, mahdollistaa sen, että hänen valitsemansa kansa välittää Jumalalta saamansa totuudet ja Jumalan innoittamat ajatukset luotettavalla tavalla. Siksi ei ole lainkaan hämmästyttävää, että Jumala käski jo varhain raamatullisia kirjoittajiaan välittämään hänen ohjeensa ja ilmoituksensa kirjallisessa muodossa.

**Mitä seuraavat jakeet opettavat kirjoitettuun muotoon saatetusta ilmoituksesta?**

`2. Moos. 17:14; 24:4`

`Joos. 24:26`

`Jer. 30:2`

`Ilm. 1:11, 19; 21:5; 22:18, 19`

Miksi Jumala määräsi, että hänen ilmoituksensa ja innoitettu sanomansa piti kirjoittaa muistiin? Ilmeinen vastaus on, et­temme unohtaisi niitä niin helposti. Raamatun kirjoitettu sana on pysyvä kiintopiste, joka ohjaa meitä Jumalan luo ja hänen tahtonsa tuntemiseen. Kirjoitettu dokumentti säilyy yleensä paremmin luotettavana kuin suullinen viesti, jota pitää kerta toisensa jälkeen toistaa. Kirjoitettu sana, jota voidaan kopioida rajattomasti, saadaan helpommin useamman ihmisen ulottuville kuin puhuttu viesti. Pystymme puhumaan vain rajatulle määrälle ihmisiä yhtä aikaa yhdessä paikassa, mutta hyvin suuri määrä ihmisiä eri paikoissa ja eri mantereilla voi lukea sen, mikä on kirjoitettu muistiin. Kirjoitettu sana voi olla siunauksena vielä useita sukupolvia myöhemminkin. Ja jos joku ei osaa lukea, lukutaitoinen voi lukea kirjoitettua tekstiä hänelle ääneen.