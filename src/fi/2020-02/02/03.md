---
title:  Miten Innoitus Toimii
date:  06/04/2020
---

Koska Jumala käyttää tahtonsa paljastamisen välineenä kieltä, jumalallinen ilmoitus voidaan kirjoittaa muistiin. Silti, kuten olemme nähneet, Raamattu on syntynyt siten, että Jumala on paljastanut meille totuutensa Pyhän Henkensä työn kautta. Pyhä Henki välittää ja varjelee sanomaa ihmisten toimiessa välikappaleina. Tässä syy siihen, että voimme odottaa löytävämme perustavanlaatuista yhtenäisyyttä kautta koko Raamatun aina ensimmäisestä Mooseksen kirjasta Ilmestyskirjaan asti (vrt. esim. 1. Moos. 3:14, 15 ja Ilm. 12:17).

`Lue 2. Piet. 1:21; 2. Tim. 3:16 ja 5. Moos. 18:18. Mitä jakeet kertovat Raamatun innoituksesta?`

Koko Raamattu on Jumalan innoittamaa, vaikka kaikki Raamatun osat eivät tuntuisikaan yhtä innostavilta lukea tai vaikka se ei enää kaikilta osin olekaan sovellettavissa meihin nykyään (esim. heprealaiset juhlat olivat innoitettuja, vaikkei meitä vaaditakaan niitä noudattamaan). Kuitenkin meidän on opittava koko Raamatusta, myös niistä osista, joita ei ole niin helppo lukea tai ymmärtää tai jotka eivät ole erityisen helposti sovellettavissa meihin tämän päivän ihmisiin.

Myöskään kaikki, mitä Raamattu sisältää, ei ole välttämättä yliluonnollisesti paljastettu kirjoittajille. Joskus Jumala käytti sellaisia kirjoittajia, jotka huolellisesti tutkivat ­asioita tai käyttivät olemassa olevia asiakirjoja (ks. Joos. 10:13; Luuk. 1:1–3) välittääkseen Jumalan viestin.

Silti koko Raamattu on Jumalan innoittamaa (2. Tim. 3:16). Tästä syystä Paavali sanoo, että kaikki, mikä on kirjoitettu, on kirjoitettu ohjeeksi meille, jotta ”saisimme siitä kestävyyttä, lohtua ja toivoa” (Room. 15:4).

”Raamattu esittää tekijäkseen Jumalan. Ihmiskädet ovat sen kuitenkin kirjoittaneet, ja sen eri osien toisistaan poikkeavissa kirjoitustavoissa voimme nähdä kullekin kirjoittajalle luonteenomaisia piirteitä. Kaikki sen totuudet ovat ’syntyneet Jumalan Hengen vaikutuksesta’ (2. Tim. 3:16); kuitenkin ne on ilmaistu ihmiskielellä.” (8AO 183.)

`Jotkut raamatuntutkijat kieltävät Raamatun monien osien jumalallisen alkuperän, jopa siinä määrin, että useat keskeiset opetukset – kuten luominen, Israelin kansan Egyptistä lähtö tai ylösnousemus – kiistetään. Miksi on tärkeää, ettemme lähde raottamaan tätä ovea edes tuuman vertaa?`