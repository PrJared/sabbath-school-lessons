---
title:  Raamatun Jumalallinen Ilmoitus
date:  05/04/2020
---

`Lue 2. Piet. 1:19–21. Miten Pietari ilmaisee näkemyksensä Raamatun profeetallisen sanoman alkuperästä?`

Raamattu ei ole toisten kirjojen kaltainen. Pietarin mukaan Pyhä Henki kosketti profeettoja antaen Jumalalta tulevan sanoman sisällön heille. He eivät keksineet niitä itse. Raamatun profeetalliset sanomat eivät ole ”ovelasti sepitettyjä taruja” (2. Piet. 1:16) vaan jumalallista alkuperää ja siksi totuudenmukaisia ja luotettavia. Jumalan profeetat ”ovat puhuneet Pyhän Hengen johtamina sen, minkä ovat Jumalalta saaneet” (2. Piet. 1:21.) Jumala antoi heille ilmoituksensa, jonka kautta hän teki tahtonsa tiettäväksi valitsemilleen ihmisille.

Raamattu esittää Jumalan ja tiettyjen ihmisten välillä olleen suoraa suullista kommunikointia. Siksi Raamatulla on jumalallinen arvovalta, ja meidän on otettava tuo jumalallinen puoli huomioon tulkitessamme Raamattua. Koska Raamatun kirjat ovat lähtöisin Jumalasta, niitä voidaan oikeutetusti kutsua ”pyhiksi kirjoituksiksi” (Room. 1:2; 2. Tim. 3:15).

Ne annettiin myös käytännön tarkoituksiin. ”Jokainen pyhä, Jumalan Hengestä syntynyt kirjoitus on hyödyllinen opetukseksi, nuhteeksi, ojennukseksi ja kasvatukseksi Jumalan tahdon mukaiseen elämään. Näin Jumalan ihmisestä tulee täydellinen ja kaikkeen hyvään kykenevä.” (2. Tim. 3:16, 17.)

Tarvitsemme Pyhän Hengen apua myös siihen, miten sovellamme elämäämme sitä, minkä Jumala on paljastanut meille sanassaan. Pietarin mukaan Jumalan sanan tulkinta ei ole mielipidekysymys. Tarvitsemme Jumalan sanaa ja Pyhää Henkeä ymmärtääksemme sanan oikein.

Raamatussa sanotaan: ”Ei Herra Jumala tee mitään ilmoittamatta suunnitelmiaan palvelijoilleen, profeetoille.” (Aam. 3:7.) Raamatun sana ”ilmoitus” pitää sisällään ajatuksen siitä, että jotakin kätkettyä paljastetaan tai tuodaan julki ja siitä tulee täten tunnettua. Ihmisinä tarvitsemme tällaista paljastavaa ilmoitusta, sillä olemme syntisiä olentoja, ja syntimme on erottanut meidät Jumalasta, ja siksi olemme hänen tahtonsa tuntemisessa hänestä riippuvaisia.

`Raamatun ohjeiden noudattaminen on vaikeaa silloinkin, kun uskomme kirjan jumalalliseen alkuperään. Mitä tapahtuisi, jos alkaisimme epäillä ja kyseenalaistaa sen jumalallista alkuperää?`