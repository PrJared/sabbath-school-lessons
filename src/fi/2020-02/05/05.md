---
title:  Raamattu Selittää Itse Itseään
date:  29/04/2020
---

Vain siksi, että Raamattu on pohjimmiltaan yhtenäinen kirja, se voi toimia itse itsensä selittäjänä. Ilman tällaista yhtenäisyyttä Raamattu ei voisi olla valo, joka paljastaa oman merkityksensä siten, että yksi osa Raamattua selittää sen muita osia ja voi muodostua avaimeksi ymmärtää siihen liittyviä kohtia.

`Lue Luuk. 24:27, 44, 45. Miten Jeesus viittaa kirjoituksiin selittääkseen, kuka hän itse on? Mitä tämä opettaa siitä, kuinka me voimme käyttää Raamattua?`

Kaunista siinä, että antaa Raamatun selittää itse itseään on se, että Raamattu antaa lisävaloa omaan sisältöönsä. Näin tehdessämme emme umpimähkään liitä toisiinsa eri raamatunkohtia todistaaksemme mielipidettämme oikeaksi. Sen sijaan tarkastelemme huolellisesti jokaisen kohdan asiayhteyttä. Tutkinnan kohteena olevan kohdan välittömän asiayhteyden (ennen ja jälkeen tulevan tekstin) lisäksi tarkastelemme sen raamatunkirjan asiayhteyttä, josta kyseinen kohta löytyy. Koska Paavalin mukaan kaikki, ”mitä pyhät kirjoitukset sisältävät, on kirjoitettu meille opiksi” (Room. 15:4), meidän tulisi tutkia, mitä Raamattu kokonaisuudessaan sanoo jostakin tietystä aiheesta.

”Raamattu selittää itse itseään. Kirjoitusta on verrattava kirjoitukseen. Opiskelijan tulisi oppia pitämään Jumalan sanaa kokonaisuutena ja näkemään sen osien välinen suhde. Hänen tulisi oppia tuntemaan sen suuri keskeinen aihe: Jumalan alkuperäinen tarkoitus maailman suhteen, suuren taistelun syttyminen ja lunastustyö.” (EK 178.)

Kun vertaamme raamatuntekstejä toisiinsa, meidän on tärkeää tutkia Raamattua perusteellisesti. Jos mahdollista, meidän tulisi tutkia kirjoituksia niiden alkuperäisillä kielillä tai ainakin sellaisesta raamatunkäännöksestä, joka on uskollinen heprean- ja kreikankielisille alkuteksteille. Vaikka alkukielten osaaminen ei ole välttämätöntä Raamatun syvällisen ymmärtämisen kannalta, siitä on epäilemättä apua. Jos tällaista osaamista ei ole, uskollinen ja rukouksen kanssa etenevä sanan tutkiminen nöyrässä ja alamaisessa hengessä tulee silti kantamaan runsaasti hedelmää.

`Miten muutamiin harvoihin teksteihin keskittyminen voi johtaa virheelliseen opilliseen ajatteluun?`