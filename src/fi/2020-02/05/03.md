---
title:  Raamatun Yhtenäisyys
date:  27/04/2020
---

Raamattu itse julistaa, että ”Koko Raamattu on syntynyt Jumalan Hengen vaikutuksesta” (2. Tim. 3:16, RK 2012) ja ettei ”yksikään Raamatun profetia ole kenenkään omin neuvoin selitettävissä”, vaan ”ihmiset ovat puhuneet sen, mitä saivat Jumalalta” (2. Piet. 1:20, 21, RK 2012). Jumala on Raamatun perimmäinen kirjoittaja, ja siksi voimme olettaa sen eri osien väliltä löytyvän yhtenäisyyttä ja sopusointua niissä keskeisissä asioissa, joita siellä opetetaan.

`Lue Tit. 1:9 ja 2. Tim. 1:13. Miksi Raamatun yhtenäisyys on tärkeää uskomme kannalta?`

Raamattu voi toimia itsensä tulkitsijana vain oman sisäisen yhtenäisyytensä pohjalta – yhtenäisyyden, joka on jumalallisen innoituksen aikaansaamaa. Jos Raamatusta puuttuisi koko kirjan yhtenäisyys, emme voisi löytää opillista sopusointua minkään asian suhteen. Seurakunnalla ei olisi keinoja erottaa totuutta erheestä tai torjua harhaoppeja. Siltä puuttuisivat perusteet kurinpidollisiin toimiin tai korjausliikkeiden tekemiseen silloin, kun Jumalan totuudesta on poikettu. Raamattu menettäisi vakuuttavan ja vapauttavan voimansa.

Jeesus ja Raamatun kirjoittajat pitävät kirjoitusten yhtenäisyyttä selviönä, koska niiden alkuperä on Jumalassa. Tämä näkyy heidän tavassaan lainata Vanhan testamentin kirjoituksia niin, että he antavat niille yhtäläisen painoarvon (Room. 3:10–18; Paavali lainaa ajatuksia Saarnaajan kirjasta [7:20], Psalmeista [14:2, 3; 5:10; 10:7] ja Jesajan kirjasta [59:7, 8]).

Raamatun kirjoittajat pitivät kirjoituksia kiinteästi yhteen kuuluvana johdonmukaisena kokonaisuutena, jossa suuret teemat tulevat eri tavoilla käsitellyiksi. Vanhan ja Uuden testamentin välillä ei ole ristiriitaa. Uusi testamentti ei sisällä uutta evankeliumia tai uskontoa. Vanha testamentti avautuu Uuden testamentin kautta ja Uusi testamentti rakentuu Vanhan testamentin varaan. Testamenteilla on vastavuoroinen suhde, jossa ne valaisevat toinen toistaan.

Raamatun yhtenäisyys merkitsee myös, että koko Raamattu tulisi ottaa huomioon, kun tutkimme jotakin raamatullista aihetta, sen sijaan että rakentaisimme opetuksemme yksittäisten lausuntojen varaan.

`Mitä tulisi tehdä, kun törmäämme Raamatun teksteihin, jotka vaikuttavat olevan ristiriidassa keskenään?`