---
title:  Sola Scriptura Ja Ellen G White
date:  30/04/2020
---

`Lue Jes. 8:20, RK 2012. Miksi on aina tärkeää viitata ”lakiin ja todistukseen” opetuksemme ja oppiemme normina? Mitä tämä tarkoittaa niiden profeettojen työn osalta, jotka eivät ole osa Raamatun kirjojen kokoelmaa?`

Yksin Raamattu -periaate johtaa kysymykseen siitä, mitä ajatella Ellen G. Whitesta, joka myös sai innoituksensa Jumalalta ja palveli tämän sanansaattajana Jumalan jäännöskansan parissa. Mikä on hänen kirjoitustensa suhde Raamattuun?

Ellen Whiten kirjoitusten lukeminen osoittaa, että Raamatulla oli hänelle itselleen perustavanlaatuinen ja keskeinen sija kaikessa hänen ajattelussaan ja teologiassaan. Hän vakuutti toistuvasti, että Raamattu on korkein auktoriteetti ja perimmäinen normi ja mittapuu kaikelle opille, uskolle ja käytännölle (ks. 8AO 103 tai ST 581 tai ST taskup. 377). Lisäksi hän selkeästi kannatti protestanttien suurta yksin Raamattu -periaatetta (ks. 8AO 184 tai ST 14,15 tai ST taskup. 11).

Ellen Whiten oman näkemyksen mukaan hänen kirjoituksensa olivat Raamattuun verrattuina ”vähäisempi valo johtamaan miehiä ja naisia suuremman valon [Raamatun] luo” (RH 20.1.1903). Hänen kirjoituksensa eivät voi koskaan olla oikotie totuuteen eivätkä ne voi korvata vakavaa Raamatun tutkimista. Hän kommentoi asiaa itse: ”Te ette tunne Raamattua. Jos olisitte ottaneet asiaksenne tutkia Jumalan sanaa sellaisella asenteella, että pyrkisitte saavuttamaan Raamatun mittapuun ja kristillisen täydellisyyden, ette olisi tarvinneet Todistuksia (Testimonies for the Church). Koska olette laiminlyöneet Jumalan innoittamaan kirjaan tutustumisen, hän on pyrkinyt tavoittamaan teidät yksinkertaisilla ja suorilla todistuksilla.” (1TC 605.)

Ellen Whiten kirjoituksia tulee arvostaa. Niillä on sama innoituksen lähde kuin Raamatun kirjoittajilla, mutta niillä on eri tehtävä kuin Raamatulla. Ne eivät ole lisäyksiä Raamattuun, vaan ne ovat Pyhälle Raamatulle alisteisia. Ellen White ei koskaan tarkoittanut, että hänen kirjoituksensa ottaisivat Raamatun paikan, vaan hän nimenomaan korotti Raamattua uskon ainoana mittapuuna.

`Miten voimme paremmin arvostaa Ellen G. Whiten kauttaan saamaamme ihmeellistä valoa, mutta kuitenkin niin, että korostamme Raamatun ensisijaisuutta?`