---
title:  Raamatun Selkeys
date:  28/04/2020
---

Vetoamisessa yksin Raamattuun ei olisi järkeä, jos sen teksti olisi merkitykseltään epäselvää.

`Lue Matt. 21:42; Matt. 12:3, 5; Matt. 19:4; Matt. 22:31; Mark. 12:10, 26; Luuk. 6:3; Matt. 24:15 ja Mark. 13:14. Mitä Jeesuksen toistuva kirjoituksiin viittaaminen kertoo kirjoitusten sanoman selkeydestä?`

Raamatun todistus ei jää tulkinnanvaraiseksi, vaan se on riittävän selkeä opetuksessaan. Sen opetus on niin selkeää, että sitä voivat ymmärtää niin lapset kuin aikuisetkin, varsinkin kun on kyse sen perusopetuksista. Kuitenkin Raamattu tarjoaa rajattomat mahdollisuudet tiedon ja ymmärtämisen syventämiseen. Emme tarvitse kirkkoa selittämään Raamatun merkitystä meille, vaan perusopetukset ovat kaikkien usko­vien ymmärrettävissä. Raamattu tunnustaa kaikkien usko­vien yleisen pappeuden eikä rajoita kirjoitusten tulkintaa vain harvoille valituille, kuten kirkolliselle papistolle. Raamattu kehottaa meitä tutkimaan kirjoituksia itse, sillä meillä on kyky ymmärtää Jumalan sanomaa meille.

”Raamatun kirjoittajien johdonmukainen esimerkki osoittaa, että kirjoitukset tulee ymmärtää niiden yksinkertaisessa, kirjallisessa merkityksessä, ellei niissä ole selkeästi käytetty tarkoituksellista kuvakieltä. – – Ei ole mitään ’akanaksi’ kuvatun kirjallisen merkityksen riisumista ennen kuin päästään jonkin mystisen, salatun ja allegorisen merkityksen ’ytimeen’, jonka vain asialle vihkiytyneet voivat paljastaa.” – Handbook of Seventh-Day Adventist Theology [Hagerstown, MD: Review and Herald Publishing Association, 2000], s. 65. Raamatun selkeys näkyy sen kielessä, merkityksessä ja sanoissa, sillä kirjoittajien tarkoitus oli välittää jokin täsmällinen totuus sen sijaan, että esittäisivät subjektiivisia, hallitsemattomia ja monitulkintaisia Raamatun tekstin merkityksiä.

Tämä ei tarkoita, ettemmekö joskus kohtaisi tekstejä, joita emme ymmärrä. Onhan Raamattu Jumalan sanaa ja me olemme vain langenneita ihmisiä. Jumalan sana on kuitenkin riittävän selkeää niissä asioissa, jotka meidän todella tulee ymmärtää, varsinkin pelastukseen liittyvissä kysymyksissä.

`Mieti aikaa, jolloin et ymmärtänyt jotakin tekstiä, johon myöhemmin sait selvyyden. Miten voisit auttaa muita, jotka kamppailevat vastaavan asian kanssa?`