---
title:  Raamattu Hallitsevana Normina
date:  26/04/2020
---

Alusta alkaen adventistit ovat pitäneet itseään Kirjan kansana eli Raamattuun uskovina kristittyinä. Yksin Raamattu -periaatteen mukaisesti tunnustamme Raamatun ainutlaatuisen arvovallan. Raamattu yksin on teologiamme hallitseva mittapuu ja ylin auktoriteetti elämässämme. Muut lähteet, kuten uskonnolliset kokemukset, järjen päätelmät tai kirkollinen perinne ovat Raamatulle alisteisia. Yksin Raamattu -periaate suojaa Raamatun arvovaltaa niin, ettei se ole riippuvainen kirkosta ja sen tulkinnasta. Näin kirjoitusten tulkinta ei tule Raamatun ulkopuolelta.

`Lue 1. Kor. 4:1–6. Miksi jae 6 on niin ratkaisevan tärkeä uskomme kannalta?`

Tyytyminen siihen, mitä on kirjoitettu, ei sulje pois oivallusten hyödyntämistä muilta tutkimusaloilta, kuten arkeologiasta tai historian tutkimuksesta. Muut tutkimusalat voivat valaista Raamatun näkökohtia tai tekstien taustoja, ja siten ne voivat auttaa meitä ymmärtämään Raamatun kirjoituksia paremmin. Tyytyminen kirjoitettuun ei myöskään sulje pois tulkinnassa käytettäviä muita resursseja, kuten sanastoja, sanakirjoja, asiahakemistoja tai muita kirjoja ja selitysteoksia. Raamatun asianmukaisessa tulkinnassa sen teksteillä itsellään on kuitenkin etusija kaikkiin muihin näkökulmiin, tieteisiin ja toissijaisiin lähteisiin nähden. Muita tarkastelutapoja on arvioitava huolellisesti Raamatun kokonaiskuvan näkökulmasta käsin.

Yksin Raamattu -periaatteen mukaan uskonkysymyksiin liittyvissä ristiriitatilanteissa yksin Raamatulla on kaikki muut lähteet ja kirkon perinteet ylittävä arvovalta. Raamatun varassa arvioidaan muita lähteitä. Meidän ei tulisi mennä sen yli tai sitä vastaan, mitä Raamatussa on kirjoitettu. Aito kristinusko ja vakuuttava evankeliumin julistaminen ovat sen varassa, että on lujasti sitouduttu Raamatun arvovaltaan.

”Yksin Raamattu on kaikkien maanpäällisten kirjoitusten ja oppien todellinen herra ja valtias.” – Martin Luther, Luther’s Works, osa 32: Career of the Reformer II, toim. Jaroslav Jan Pelikan, Hilton C. Oswald ja Helmut T. Lehmann, osa 32 [Philadelphia: Fortress Press, 1999], s. 11, 12.

`Lue Ap. t. 17:10, 11. Miten jakeet vahvistavat Raamatun ensisijaisuuden, josta olemme tässä puhuneet?`