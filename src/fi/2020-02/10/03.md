---
title:  Jesaja Hiskia Ja Sanherib
date:  01/06/2020
---

`Lue Jes. 36:1–3 ja 37:14–38. Miten Jumala vapauttaa kansansa tässä kertomuksessa Assyrian suuresta sotaretkestä Juudaa vastaan?`

Vuonna 701 eKr. Sanherib tekee sotaretken Juudaa vastaan. Kertomus on tallennettu Raamattuun. Myös Sanherib itse on kirjannut tapahtumat ylös useilla tavoilla. Omissa aikakirjoissaan, jotka löytyivät pääkaupunki Niniven kaivauksista, hän kerskailee: ”Minä piiritin ja valloitin 46 hänen [Hiskian] vahvoilla muureilla varustetuista kaupungeistaan ja lukemattoman määrän pienempiä kyliä niiden ympärillä.” Sanheribin Niniven palatsista on löytynyt seinä, joka on täynnä veistettyjä kohokuvia, jotka kertovat Sanheribin käymästä piirityksestä ja taistelusta Juudan kaupunki Lakisia vastaan.

Hiljattaiset Lakisissa tehdyt kaivaukset ovat paljastaneet ne valtavat palamisjätteet, jotka ovat jäänteitä siitä, kun Sanherib poltti kaupungin. Jerusalem kuitenkin ihmeellisesti säästyi. Sanherib pystyy kerskumaan vain tämän verran: ”Mitä tulee Hiskiaan, siihen juutalaiseen, hänet minä suljin häkkilinnun tavoin omaan kaupunkiinsa.” Missään ei kuvata, että Sanherib olisi hävittänyt Jerusalemin tai että sieltä olisi tuotu vankeja orjiksi.

On totta, että Jerusalemia piiritettiin, mutta piiritys kesti Raamatun mukaan vain yhden päivän, koska Herran enkeli vapautti Jerusalemin. Kuten Jesaja oli ennustanut: ”Mutta Assy­rian kuninkaasta Herra sanoo näin: – Ei hän tähän kaupunkiin pääse, ei ammu tänne yhtään nuolta, ei tuo tämän eteen ainuttakaan kilpeä eikä luo piiritysvallia tätä vastaan. Hän palaa samaa tietä, jota tuli, tähän kaupunkiin hän ei pääse, sanoo Herra. Minä suojelen tätä kaupunkia, minä pelastan sen itseni vuoksi ja palvelijani Daavidin tähden.” (Jes. 37:33–35.)

On mielenkiintoista, että vain Lakisin valloitusta on kuvattu näyttävästi Assyrian pääkaupungin Niniven palatsin seinillä. Jerusalemia ei löydy sieltä. Sanherib saattoi kerskua vain Lakisin kukistamisella. Välienselvittely taivaan Jumalan ja Assyrian jumalien välillä päättyy siihen, että Jumalan kansa pääsee pinteestä. Jumala näkee Assyrian väkivaltaiset teot. Hän kuulee Hiskian rukouksen. Jumala toimii historiassa.

`Miten voit muistaa sen, että Jumala, joka ihmeellisellä tavalla pelasti kansansa Hiskian aikana, on sama Jumala, jota rukoilet ja johon luotat tänään?`