---
title:  Daniel Nebukadnessar Ja Babylon
date:  02/06/2020
---

Heinäkuussa 2007 eräs Wienin yliopiston tutkija löysi Nebukadnessarin, Babylonian kuninkaan, aikaisen savitaulun. Siitä löytyi nimi ”Nebu-Sarsekim”, sen babylonialaispäällikön nimi, joka mainitaan myös Jer. 39:3. Nebu-Sarsekim on yksi niistä monista kuninkaista ja päälliköistä, jotka on arkeologisten löytöjen yhteydessä voitu jäljittää takaisin Danielin ja Nebukadnessarin aikaan.

`Lue Dan. 1 ja 5. Miten Danielin nuoruudessaan tekemät päätökset liittyivät siihen, että Jumala käytti häntä palvelijanaan ja profeettanaan vaikuttamaan miljooniin ihmisiin historian saatossa?`

Daniel ”päätti lujasti” (Dan. 1:8, RK 2012/VKR) pysyä Jumalalle uskollisena sen suhteen, mitä hän söi ja miten hän rukoili. Nämä hyvät tavat, jotka hän loi jo nuoruudessaan, muodostuivat hänen elämänmallikseen, joka antoi hänelle voimaa hänen pitkän ikänsä ajan. Niistä seurasi selkeää ajattelukykyä, viisautta ja ylhäältä tulevaa ymmärrystä. Tämän huomasivat myös Nebukadnessar ja Belsassar, sillä Daniel korotettiin yhteen valtakunnan korkeimmista asemista. Ehkä Danielin antaman mallin vielä tärkeämpi vaikutus oli se, että se johti kuningas Nebukadnessarin kääntymykseen (Dan. 4:31–34).

Nebukadnessar oli Nabopolassarin poika. Yhdessä he rakensivat suurenmoisen kaupungin, jonka veroista ei muinaisesta maailmasta löytynyt (Dan. 4:27). Babylonin kaupunki oli valtavan suuri. Siellä oli yli 300 temppeliä ja upea palatsi. Kaupunkia ympäröivät kaksoismuurit, joiden paksuus oli 3,6 m ja 6,7 m. Muureissa oli 8 porttia, jotka oli nimetty suurten babylonialaisjumalten mukaan. Kuuluisin on Ištarin portti, jonka saksalaiset kaivoivat esiin ja josta on tehty jäljitelmä Pergamon-museoon Berliiniin.

Dan. 7:4 kuvaa Babyloniaa leijonana, jolla on kotkan siivet. Ištarin portille johtavan juhlakulkuekadun seinät on koristeltu 120 leijonan kuvalla. Kaupungin ulkopuolella on yhä nähtävissä sieltä löytynyt suuri kuva, jossa leijona hyökkää ihmisen kimppuun. Leijona oli siis sopiva kuva symboloimaan suurta Babyloniaa. Raamatun historia ja profeetallinen sanoma on tullut näin vahvistettua.

`Dan. 1:8 (RK 2012/VKR) sanotaan, että Daniel ”päätti lujasti”. Mitä tämä tarkoittaa? Mitä sinun pitää sydämessäsi päättää lujasti tehdä tai olla tekemättä?`