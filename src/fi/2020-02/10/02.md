---
title:  Daavid Salomo Ja Monarkia
date:  31/05/2020
---

Daavidin ja Salomon hallituskaudet edustavat Israelin historian kulta-aikaa. Entä jos heitä ei kuitenkaan ollut olemassakaan, kuten jotkut väittävät? Entä jos heidän valtakuntansa eivät olleet niin laajoja kuin Raamattu kuvaa? Ilman Daavidia ei olisi Jerusalemia (2. Sam. 5:6–10). Ilman Daavidia ei olisi hänen poikansa Salomon rakentamaa temppeliä (1. Kun. 8:17–20). Ilman Daavidia ei olisi myöskään tulevaa Messiasta, sillä Messiaan oli luvattu syntyvän Daavidin sukulinjan kautta (Jer. 23:5, 6; Ilm. 22:16). Israelin historia täytyisi kirjoittaa kokonaan uudestaan. Raamatusta löytyvä historia on nimenomaan se, mikä antaa Israelille ja seurakunnalle niiden ainutlaatuisen osan ja tehtävän.

`Lue 1. Sam. 17. Miten Jumala antaa Israelille ratkaisevan voiton? Ketä hän käyttää voiton tuomisessa? Missä kaikki tämä tapahtuu?`

Taistelurivien sijainti kuvataan tarkasti 1. Sam. 17:1–3. Israelilaisten leirialueeksi kuvatun Elanlaakson kukkuloilta on paljastunut Khirbet Qeiyafan rauniokaupunki. Hiljattaiset ar­keologiset kaivaukset ovat paljastaneet sen Saulin ja Daavidin aikaiseksi sotilastukikohtana käytetyksi linnoituskaupungiksi, jolta on näkymä laaksoon. Raunioista kaivettiin esiin kaksi samaan aikaan käytössä ollutta porttia. Koska useimmissa muinaisen Israelin kaupungeissa oli vain yksi portti, tämä saattaa merkitä, että kyseessä olisi Saaraim (1. Sam. 17:52): tämä hepreankielinen kaupungin nimi tarkoittaa kahta porttia.

Jos asia on näin, tämä raamatunajan kaupunki on nyt tunnistettu ensimmäistä kertaa. Vuosina 2008 ja 2013 sieltä löydettiin kaksi tekstiä, joiden uskotaan olevan vanhimpia koskaan löytyneitä heprealaistekstejä. Toisessa mainitaan nimi Esbaal, sama nimi kuin yhdellä Saulin pojista (1. Aik. 9:39).

Vuonna 1993 Tel Danin kaupungin kaivauksissa paljastui merkittävä teksti, jonka oli kirjoittanut Damaskoksen kuningas Hasael. Hän oli tallentanut voittonsa ”Israelin kuninkaasta” ja ”Daavidin huoneen” kuninkaasta. Daavidin hallitsijasukua kuvattiin juuri tällaisilla sanoilla myös Raamatussa. Tämä arkeologinen todiste vahvistaa sen, että Daavid oli todellinen historian henkilö, kuten Raamattu esittää.

`Mitä tarkoittaisi uskomme kannalta, jos kuningas Daavidia ei olisikaan ollut olemassa, kuten jotkut väittävät?`