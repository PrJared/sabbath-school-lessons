---
title:  Histo Riallinen Jeesus
date:  03/06/2020
---

`Lue Matt. 26:57–67; Joh. 11:45–53 ja Joh. 18:29–31. Kuka oli Kaifas? Mikä osuus hänellä oli Kristuksen kuolemaan? Kuka oli Pontius Pilatus ja miten hänen päätöksensä ratkaisi sen, että Suuri neuvosto sai toteuttaa tavoitteensa?`

Kaifas oli ylipappi, joka vehkeili suunnitelmaa Jeesuksen surmaamiseksi. Juutalainen historioitsija Josefus vahvistaa Kaifaksen olemassaolon: ”Jonka lisäksi hän riisti ylipapin aseman Joosefilta, jota kutsuttiin myös Kaifakseksi, ja nimitti hänen tilalleen Jonatanin, edellisen ylipappi Annaksen pojan.” – Josephus Complete Works (Grand Rapids, MI: Kregel Publications, 1969), kirja 18, luku 4, s. 381.

Vuonna 1990 Jerusalemin eteläpuolelta löydettiin sukuhauta, jossa oli 12 luuarkkua. Haudasta löytyneiden kolikoiden ja saviastioiden perusteella hauta ajoitetaan ensimmäisen vuosisadan puoliväliin. Koristeellisimmasta luuarkusta löytyi nimi ”Joosef Kaifaksen poika”. Monet tutkijat uskovat, että luuarkku kuului Kaifakselle, tuolle ylipapille, jolla oli suora vaikutus Jeesuksen kuolemaan.

Vuonna 1961 löydettiin Caesarea Maritiman kaupungin teatterista kivi, johon oli kirjoitettu Pontius Pilatuksen nimi, hänen, joka toimi Juudean maaherrana keisari Tiberiuksen aikana.

Kristuksen kuolemaan liittyvät kaksi keskeistä henkilöä ovat siis todella olleet olemassa. Maalliset historiankirjoittajat kahdelta ensimmäiseltä vuosisadalta puhuvat Jeesus Nasaretilaisesta. Roomalainen historioitsija Tacitus kirjoittaa Kristuksesta ja siitä, miten Pontius Pilatus teloitti tämän Tiberiuksen hallintokaudella. Plinius nuorempi, roomalainen maaherra, kirjoittaa vuosina 112–113 jKr. keisari Trajanukselle kysyen, miten kristittyjä tulisi kohdella. Hän kuvailee heidän kokoontuvan tiettynä päivänä ennen aamunkoittoa ja laulavan hymnejä Kristukselle Jumalana.

Nämä arkeologiset löydöt ja historialliset lähteet tarjoavat Raamatun ulkopuolisen todistuksen Jeesuksen olemassaolon puolesta ja sen puolesta, että häntä alettiin palvoa jo ennen kuin hänen kuolemastaan oli kulunut 50 vuotta. Evankeliumit ovat tietysti ensisijaisia lähteitä, ja meidän tulisi tutkia niitä huolella oppiaksemme lisää Jeesuksesta.

`Miksi on tärkeää, ettei uskomme ole riippuvainen arkeologisista löydöistä ja todisteista?`