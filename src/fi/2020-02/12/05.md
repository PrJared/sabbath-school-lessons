---
title:  Päättäväisyys Ja Kärsivällisyys
date:  17/06/2020
---

`Lue Gal. 6:9. Vaikka Paavali puhuukin sinnikkyydestä hyvän tekemisessä, samaa asennetta tarvitaan myös, kun kohtaamme vaikeita kysymyksiä. Miksi päättäväisyys ja kärsivällisyys ovat tärkeitä ominaisuuksia ongelmia ratkottaessa?`

Todelliset saavutukset vaativat sinnikkyyttä. Raamatun ongelmakohdat antavat mahdollisuuden panna aivomme töihin. Se päättäväisyys ja kestävyys, jolla etsimme ratkaisua, paljastaa, kuinka tärkeä kyseinen kysymys meille on. Aika, jonka käytämme Raamatun tutkimiseen yrittäessämme selvittää jotakin kohtaa, on hyvin käytettyä. Kenties kokemus mahdollisesti pitkäänkin kestävästä ahkerasta Raamatun tutkimisesta vastausta etsittäessä on jopa suurempi siunaus kuin ongelmaan lopulta löytyvä vastaus. Toki ratkaisun löytyminen pitkään vaivanneeseen ongelmaan tekee ratkaisusta arvokkaan.

Se, ettei ongelmaa kykene ratkaisemaan nopeasti, ei tarkoita, etteikö se olisi ratkaistavissa. Usein sivuutamme tämän tosiasian. On monia, jotka vaikeaan raamatunkohtaan törmätessään miettivät sitä hetken, mutta koska eivät heti keksi ratkaisua, ajattelevat, ettei se ole ratkaistavissa. Jotkut alkavat kyseenalaistaa Raamatun luotettavuutta ylipäänsä. Ratkaisu saattaa olla hyvinkin helppo siitä huolimatta, että me rajallisen viisauden ja tiedon omaavat ihmiset  emme sitä näe. Mitä ajattelisimme, jos aloitteleva matematiikanopiskelija yritettyään puoli tuntia turhaan ratkaista vaikeaa ongelmaa julistaisi, ettei ratkaisua ole olemassa, koska hän ei keksi sitä? Sama pätee meihin tutkiessamme Raamattua.

Jos jokin kohta ei yrityksistä huolimatta aukene, jätä se sivuun vähäksi aikaa ja harjoita sillä välin sitä, minkä Jumala on selvästi sinulle osoittanut. Jotkin hengelliset oivallukset syntyvät vasta, kun olemme noudattaneet Jumalan tahtoa siinä, minkä hän on selvästi ilmoittanut. Ole siksi periksiantamaton ja kärsivällinen tutkiessasi Raamattua. Kärsivällisyys on erityisesti lopun ajan uskovien hyve (Ilm. 14:12).

`Mitä voimme oppia muilta, jotka ovat kärsivällisesti tutkineet haastavia raamatunkohtia? Miten voimme kannustaa toisia siinä, etteivät he antaisi periksi totuuden etsinnässään? Miksi meidän ei tarvitse pelätä vaikeita Raamatun kohtia?`