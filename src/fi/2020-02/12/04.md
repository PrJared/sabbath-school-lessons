---
title:  Suhtaudu Hankaliin Kohtiin Nöyrästi
date:  16/06/2020
---

`Lue Jaak. 4:6–10; 2. Aik. 7:14 ja Sef. 3:12. Miksi nöyryys on tärkeää vaikeiden Raamatun paikkojen kohdalla?`

Monet ihmiset ovat oivaltaneet, että he ovat riippuvaisia itsensä ulkopuolisesta tahosta. He ovat tajunneet, etteivät he itse olekaan kaiken mittapuu. Nämä ihmiset arvostavat totuutta enemmän kuin oman egonsa tarvetta olla oikeassa. He ovat tietoisia siitä, että totuus ei ole heidän muokattavissaan, vaan pikemminkin heidän kohdattavissaan. Kenties suurin totuus, jonka nämä ihmiset ymmärtävät, on se, kuinka vähän he totuutta todellisuudessa tuntevat. Paavalia lainataksemme he tietävät katselevansa ”kuin kuvastimesta, himmeän heijastuksen tavoin” (1. Kor. 13:12, RK 2012).

Nöyrän asenteen edut ovat monet: tiedossa kasvamisen perusta on se, että kyselee nöyrästi. Silloin syntyy vapauden ilmapiiri, joka luontaisesti saa ihmisissä aikaan henkeä, joka kykenee vastaanottamaan opetusta. Tämä ei tarkoita sitä, että nöyrät ihmiset ovat usein väärässä tai että he muuttavat aina mieltään eivätkä pysy vahvoina vakaumuksessaan. Se tarkoittaa vain sitä, että he asettuvat alamaisiksi Raamatun totuudelle. He tiedostavat ymmärryksensä rajoitteet ja kykenevät siksi laajentamaan ymmärrystään Jumalan sanasta tavalla, jolla älykäs, ylimielinen ja ylpeä ihminen ei kykene.

”Kaikki, jotka etsivät Jumalan sanasta ohjausta nöyrin ja kyselevin mielin, päättäneinä saada selville pelastuksen ehdot, ymmärtävät kyllä mitä Raamattu sanoo. Mutta ne, jotka tutkivat sanaa sellaisessa hengessä, jota Raamattu ei hyväksy, vievät tutkimuksestaan mukanaan hengen, joka ei ole peräisin Raamatusta. Herra ei puhu välinpitämättömälle mielelle. Hän ei hukkaa neuvojaan henkilölle, joka on ehdoin tahdoin epäkunnioittava ja turmeltunut. Mutta kiusaaja opettaa jokaista, joka alistuu noudattamaan hänen ehdotuksiaan ja on halukas hylkäämään Jumalan pyhän lain.

Meidän tulee nöyryyttää sydämemme ja tutkia hartaasti ja kunnioittavasti elämän sanaa. Vain mieleltään nöyrä ja katuva voi nähdä valon.” (KPH 110.)

`Miten voit löytää oikean tasapainon nöyryyden ja varmuuden välillä? Miten vastaisit esimerkiksi syytökseen: ”Kuinka te adventistit voitte olla niin varmoja siitä, että olette oikeassa sapatin suhteen ja että suurin osa kristikuntaa on väärässä”?`