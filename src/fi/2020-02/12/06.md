---
title:  Kohtaa Vaikeat Kohdat Rukoillen Raamatun Valossa
date:  18/06/2020
---

`Lue Ap. t. 17:11; Ap. t. 8:35 ja Ap. t. 15:15, 16. Mitä apostolit ja alkuseurakunnan jäsenet tekivät kohdatessaan vaikeita kysymyksiä? Miksi Raamattu on edelleen paras itsensä tulkitsija?`

Parhaat ratkaisut Raamatun ongelmiin löytyvät edelleen Raamatusta itsestään. Sen ongelmakohdat on parasta käsitellä koko muun Raamatun valossa sen sijaan, että yksittäistä kohtaa tutkittaisiin erillään muista tai koko muusta Raamatusta. Meidän on käytettävä Raamattua apunamme ymmärtääksemme sitä. Yksi tärkeimmistä asioista on se, että opimme kaivamaan esiin Raamatun suuria totuuksia.

Jos et ymmärrä jotakin kohtaa Raamatussa, yritä saada siihen valoa muista sen kohdista, jotka puhuvat samasta aiheesta. Yritä aina löytää selkeitä Raamatun kohtia valaisemaan epäselviä kohtia. On myös tärkeää, ettemme koskaan pyri hämärtämään Raamatun selkeitä kohtia epäselvien kohtien nojalla. Sen sijaan, että etsisimme Raamatun selityksiä sen ulkopuolisista lähteistä, filosofiasta tai tieteestä meidän tulisi antaa Jumalan sanan itsensä paljastaa merkityksensä meille.

Sanotaan, että polvillamme me kirjaimellisesti katsomme vaikeuksiamme uudesta näkökulmasta. Rukoillessamme annamme viestiä siitä, että tarvitsemme Jumalan apua Raamatun tulkitsemisessa ja ymmärtämisessä. Rukouksessa etsimme mielen valaistusta Pyhältä Hengeltä, joka on sama henki, joka innoitti Raamatun kirjoittajia.

Rukouksessa motiivimme ovat avoimina Jumalan edessä, ja voimme kertoa hänelle, miksi haluamme ymmärtää lukemamme. Rukouksessa pyydämme Jumalaa avaamaan silmämme hänen sanalleen ja antamaan meille halukkaan mielen seurata ja toteuttaa hänen totuuttaan. Kun Jumala vas­tauksena rukouksiimme ohjaa meitä Pyhän Henkensä kautta, hän ei anna ohjeita, jotka ovat ristiriidassa sen kanssa, mitä hän on Raamatussa ilmoittanut. Jumala on aina sopusoinnussa Raamatun kanssa. Hän vahvistaa jo ilmoittamaansa sanaa ja rakentaa sen varaan, mitä hänen innoittamansa raamatunkirjoittajat ovat jo välittäneet meille.

`Miten rukous auttaa meitä pääsemään oikeaan mielentilaan, jossa voimme paremmin ymmärtää ja totella Jumalan sanaa?`