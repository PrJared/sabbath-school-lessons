---
title:  Näennäisten Ristiriitojen Mahdollisia Syitä
date:  14/06/2020
---

`Lue 2. Tim. 2:10–15. Paavali kehottaa Timoteusta pyrkimään opettamaan ”totuuden sanaa oikein”. Minkä tärkeän sanoman Paavali välittää meille kaikille?`

Rehellinen Raamatun tutkija ei voi kieltää, etteikö Raamatussa olisi asioita, joita on vaikea ymmärtää. Vaikeat kohdat ovat jopa odotettavissa. Olemmehan epätäydellisiä ja rajallisia ihmisiä, eikä kenelläkään ole kattavaa ymmärrystä kaikilta oppineisuuden aloilta, jumalallisista asioista puhumattakaan. Kun rajalliset ihmiset yrittävät ymmärtää äärettömän Jumalan viisautta, vastaan tulee vääjäämättä ongelmia. Ongelmat Raamatun ymmärtämisessä eivät kuitenkaan todista sitä, että sen opetus olisi valheellista.

Ne, jotka hylkäävät Jumalan innoittaman Raamatun opetuksen, usein väittävät ongelmakohtia ristiriidoiksi tai virheiksi. Koska Raamattu on heidän mielestään enemmän tai vähemmän ihmisten tekemä kirja, he uskovat, että sieltä kuuluukin löytyä epätäydellisyyksiä ja virheitä. Tällaisessa mielentilassa harvoin ryhdytään vakavissaan etsimään selityksiä, joissa huomioidaan se, että jumalallinen innoitus on tehnyt Raamatusta yhtenäisen ja luotettavan. Ihmiset, jotka alkavat epäillä jo Raamatun alkulehdillä, esim. luomiskertomusta, epäilevät helposti kaikkea muutakin Raamatussa.

Jotkin Raamatun ristiriidat voivat johtua kopioijien tai kääntäjien tekemistä virheistä. Ellen White on sanonut: ”Jotkut katsovat meitä huolissaan ja kysyvät: ’Eivätkö kopioijat tai kääntäjät ole saattaneet tehdä virheitä?’ Tämä on todennäköistä, ja mieli joka on niin kapeakatseinen, että alkaa epäillä ja kompuroida tämän mahdollisuuden tai todennäköisyyden takia, olisi aivan yhtä altis kompastumaan innoitetun sanan mysteereihin, sillä tällaisen ihmisen mieli ei voi nähdä Jumalan tarkoituksia. He horjuisivat yhtä helposti yksinkertaisissakin tosiasioissa, jotka tavallisen ihmisen on helppo hyväksyä ja nähdä jumalallisina, koska hänelle Jumalan puhe on yksinkertaista ja kaunista, täynnä elinvoimaa ja ravintoa. Ristiriidat ahdistavat sellaista ihmistä ja saavat hänen jalkansa horjumaan, joka muutenkin löytää hankaluuksia yksinkertaisimmistakin meille paljastetuista totuuksista.” (1SM 16)

`Miksi on tärkeää lähestyä Raamattua nöyrällä ja alamaisella mielellä?`