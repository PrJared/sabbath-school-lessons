---
title:  Tartu Ongelmakohtiin Rehellisesti Ja Huolellisesti
date:  15/06/2020
---

Oletko törmännyt teksteihin, joita et ymmärrä tai joita on vaikea sovittaa yhteen muun Raamatun tai yleensä todellisuuden kanssa? Vaikea kuvitella, ettei näin olisi jossakin vaiheessa käynyt. Kysymys kuuluukin: Miten reagoit? Oikeastaan olisi vielä tärkeämpää kysyä: Miten sinun kuuluisi reagoida?

`Lue 1. Aik. 29:17; Sananl. 2:7; 1. Tim. 4:16. Miten jakeiden sanomaa voidaan soveltaa siihen, miten meidän tulisi käsitellä vaikeita raamatunpaikkoja?`

Vain rehellisinä voimme kohdata vaikeat kysymykset asiaankuuluvasti. Rehellisyys suojaa meitä siltä, että yrittäisimme torjua tai piilotella hankalia kohtia. Rehellisyys estää meitä antamasta pinnallisia vastauksia, jotka eivät kestä lähempää tarkastelua. Rehellisyys ja vilpittömyys ovat Jumalalle mieleen. Meidän tulisi jäljitellä hänen luonnettaan kaikessa, mitä teemme, jopa siinä, miten tutkimme Raamattua.

Rehelliset ihmiset pitävät huolen siitä, etteivät he hankalia raamatunpaikkoja kohdatessaan irrota niitä asiayhteydestään eivätkä vääristele totuutta johdattelevalla kielenkäytöllä eivätkä johda ketään harhaan todistusaineistoa manipuloimalla. On parempi odottaa vaikeaan kohtaan kestävää vastausta kuin yrittää tarjota välttelevää tai epätyydyttävää ratkaisua. Rehellisellä Raamatun tutkimisella on myönteinen sivuvaikutus: se lisää luottamusta, ja kaikkien terveiden henkilökohtaisten suhteiden ytimestä löytyy nimenomaan luottamus. Rehellisyys vakuuttaa ihmiset paremmin kuin hatarat vastaukset. On parempi sanoa, ettet osaa vastata kysymykseen tai selittää tarkasti tekstiä kuin antaa selityksiä, joihin itse haluat uskoa, vaikkei teksti sitä tarkoittaisikaan.

Huolelliset ihmiset haluavat hartaasti tuntea Jumalan sanan totuuden, ja siksi he jatkuvasti varmistuvat siitä, etteivät ryntää hätiköityihin johtopäätöksiin, jotka perustuvat puutteellisille tiedoille tai hatarille todisteille. Huolelliset ihmiset ottavat päättäväisesti huomioon kaikki asian puolet ja yksityiskohdat, jotka voivat olla tärkeitä. He eivät pidä ajattelussaan kiirettä, vaan tutkivat perusteellisesti ja huolella Jumalan sanaa ja asiaan liittyvää tietoa.

`Miten sinun tulisi suhtautua raamatunkohtiin, joita et ymmärrä tai jotka eivät näytä sopivan yksiin totuuskäsityksesi kanssa?`