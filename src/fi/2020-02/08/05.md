---
title:  Luominen Ja Avioliitto
date:  20/05/2020
---

Viimeisen vuosikymmenen aikana on tapahtunut suuria muutoksia siinä, miten yhteiskunta ja valtiovalta määrittelevät avioliiton. Monet valtiot ovat hyväksyneet samaa sukupuolta olevien avioliitot kumoten aiemmat lait, jotka ovat suojanneet perherakennetta, jonka keskiössä on yksi mies ja yksi nainen. Kehitys on ennennäkemätöntä. Se nostattaa uusia kysymyksiä avioliittoinstituutiosta, kirkon ja valtion välisestä suhteesta sekä myös avioliiton ja perheen pyhyydestä sellaisina kuin Raamattu ne määrittelee.

`Lue 1. Moos. 1:26–28; 1. Moos. 2:18, 21–24. Mitä opimme Jumalan ihanteista avioliittoon nähden?`

Kuudentena päivänä tulee luomisen huippukohta: ihmisen luominen. Tässä kohtaa (1. Moos. 1:26) Jumalasta käytetään ensimmäistä kertaa monikkomuotoa: ”Tehkäämme ihminen, tehkäämme hänet kuvaksemme, kaltaiseksemme – –.” Kolmiyhteisen Jumalan kaikki kolme persoonaa vastavuoroisessa rakkaudessaan luovat nyt jumalallisesti suunnitellun ihmisten välisen avioliiton maan päällä.

”Jumala loi ihmisen kuvakseen, Jumalan kuvaksi hän hänet loi, mieheksi ja naiseksi hän loi heidät.” (1. Moos. 1:27.) Aadam sanoo: ”Tämä on luu minun luustani ja liha minun lihastani” (1. Moos. 2:23), ja hän antaa tälle nimen ”nainen”. Avioliitto edellyttää sitä, että ”mies jättää isänsä ja äitinsä ja liittyy vaimoonsa, niin että he tulevat yhdeksi lihaksi”              (1. Moos. 2:24).

Raamattu on yksiselitteinen siinä, että avioliitto on suhde miehen ja naisen välillä, jotka itse ovat peräisin omasta isästään ja äidistään, jotka myös olivat mies ja nainen. Käsitettä selkeytetään vielä ohjeessa, jonka maailman ensimmäiset vanhemmat saivat: ”Jumala siunasi heidät ja sanoi heille: ’Olkaa hedelmälliset, lisääntykää ja täyttäkää maa ja ottakaa se valtaanne.’” (1. Moos. 1:28.) Viidennessä käskyssä lapsia ­(jälkikasvua) kehotetaan kunnioittamaan isäänsä ja äitiään (2. Moos. 20:12). Tällainen keskinäinen suhde ei voi täyttyä minkään muun kuin  heteroseksuaalisen parisuhteen kautta.

`Lue Jeesuksen sanat Matt. 19:3–6. Mitä ne opettavat avioliiton luonteesta ja pyhyydestä? Miten meidän tulisi ottaa varma ja uskollinen kanta Raamatun avioliittoa koskeviin periaatteisiin?`