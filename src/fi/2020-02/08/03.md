---
title:  Luomispäivät
date:  18/05/2020
---

Viime vuosina on esitetty ajatusta, ettei luomisviikkoa tulisi tarkastella kirjaimellisena viikkona vaan kielikuvallisena vertauksena, jopa myyttinä. Tällainen ajattelu on noussut evoluutioteorian myötä, jossa oletetaan, että elämä olisi kehittynyt maapallolle pitkien aikojen kuluessa.

Mitä Raamattu opettaa aiheesta? Miksi 1. Moos. 1. luvun ”päivät” tulisi ymmärtää kirjaimellisina eikä kuvainnollisina päivinä?

`Lue 1. Moos. 1:3–5 ja 2. Moos. 20:8–11. Miten käsitettä ”päivä” käytetään näissä asiayhteyksissä?`

Heprean kielen sanaa jōm, ’päivä’, käytetään johdonmukaisesti koko luomiskertomuksessa kuvaamaan kirjaimellisia päiviä. Mikään koko luomiskertomuksessa ei viittaa siihen, että sanalla olisi tarkoitettu muuta kuin kirjaimellista päivää, samaan tapaan kuin ymmärrämme päivän nykyäänkin.

On mielenkiintoista, että Jumala itse antaa nimen tälle ensimmäiselle ajan yksikölle (1. Moos. 1:5). Jōm eli päivä määritellään seuraavasti: tuli ilta ja tuli aamu (1. Moos. 1:5, 8 jne.). Sana on yksikössä, ei monikossa: sillä siis tarkoitettiin nimenomaan yhtä päivää.

Niinpä nuo luomisen seitsemän päivää tulee ymmärtää täydellisenä aikayksikkönä, joka alkaa perusluvulla eḥād, ’yksi,’ ja jatkuu järjestysluvuilla (toinen, kolmas, neljäs jne.) Tämä kaava luo peräkkäisten päivien jakson, joka huipentuu seitsemänteen päivään. Mikään sanojen käytössä tai itse kertomuksessa ei osoita, että päivien välissä olisi aukkoja. Luomisen seitsemän päivää ovat samanlaisia päiviä kuin millaisiksi me määrittelemme päivät nykyäänkin.

Päivien kirjaimellista luonnetta pidettiin itsestään selvyytenä myös silloin, kun Jumala omalla sormellaan kirjoitti neljännen käskyn osoittaen, että seitsemännen päivän sapatti lepää kirjaimellisen seitsenpäiväisen luomisviikon tuomalla perustalla.

`Raamatussa kerrotaan uudelleen luomisesta, joka tapahtuu silmänräpäyksessä Jeesuksen toisen tulemisen yhteydessä (ks. 1. Kor. 15:52). Jos Jumala pystyy tekemään tällaista, miksi hän olisi tarvinnut miljardeja vuosia ensimmäiseenkään luomiseen, kuten teistinen evoluutio opettaa?`