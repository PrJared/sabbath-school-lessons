---
title:  Luominen Syntiinlankeemus Ja Risti
date:  21/05/2020
---

Raamattu tarjoaa eheän kuvan siitä, miten täydellinen luominen, syntiinlankeemus, luvattu Messias ja lopullinen lunastus liittyvät yhteen. Nämä päätapahtumat ovat ihmiskunnan pelastushistorian perusteemoja.

`Lue 1. Moos. 1:31; 1. Moos. 2:15–17 ja 1. Moos. 3:1–7. Mitä tapahtui Jumalan täydelliselle luomakunnalle?`

Jumala totesi luomistyönsä ”erittäin hyväksi” (1. Moos. 1:31, RK 2012). ”Luomistyö oli nyt päättynyt. – – Eedenin paratiisi kukoisti maan päällä. Aadamilla ja Eevalla oli vapaa pääsy elämän puun luo. Yksikään synnin tahra tai kuoleman varjo ei turmellut kaunista luomakuntaa.” (White, Patriarchs and Prophets, s. 47.) Jumala oli varoittanut Aadamia ja Eevaa siitä, että jos nämä söisivät kielletystä puusta, he olisivat kuoleman omia (1. Moos. 2:15–17). Käärme puheissaan väitti aivan päinvastoin: ”Ei, ette te kuole.” (1. Moos. 3:4.) Paholainen lupasi Eevalle runsaasti ymmärrystä ja Jumalan kaltaisuutta. Selvästikin Eeva uskoi Paholaista.

`Miten Paavali vahvistaa Jumalan sanat, jotka löytyvät 1. Moos. 2:15–17? Lue Room. 5:12 ja 6:23.`

Raamatussa näemme, miten myöhemmät raamatunkirjoittajat vahvistivat aiempia Raamatun lausuntoja ja toivat niihin lisävaloa. Room. 5–8 Paavali kirjoittaa synnistä ja pelastuksen kauneudesta: ”Yhden ainoan ihmisen teko toi maailmaan synnin ja synnin mukana kuoleman. Näin kuolema on saavuttanut kaikki ihmiset – –.” (Room. 5:12.) Evoluution näkökulmasta katsottuna kuolema on ollut läsnä jo miljoonia vuosia ennen ihmiskunnan syntyä. Tällaisella ajatuksella on vakavat vaikutukset siihen, miten voimme hyväksyä Raamatun opetuksen synnistä, Kristuksen sijaiskuolemasta ristillä ja pelastussuunnitelmasta. Jos kuolema ei liity syntiin, silloin synnin palkka ei ole kuolema (Room. 6:23), eikä Kristuksella olisi ollut mitään syytä kuolla syntiemme puolesta. Niinpä luominen, syntiinlankeemus ja risti liittyvät erottamattomasti yhteen. Ensimmäinen Aadam on sidoksissa viimeiseen Aadamiin (1. Kor. 15:45, 47). Vaikka darvinistiseen evoluutioprosessiin sekoitettaisiin käsitys Jumalasta, siihen uskominen on täydessä ristiriidassa koko kristinuskon perustan kanssa.