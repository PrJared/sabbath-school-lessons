---
title:  Sapatti Ja Luominen
date:  19/05/2020
---

Seitsemännen päivän sapatti on tänä päivänä voimakkaan hyökkäyksen kohteena maallisissa piireissä ja uskonnollisissa yhteisöissä. Tämä nähdään siitä, miten työaikataulut maailmanlaajuisesti on järjestetty, miten monissa Euroopan maissa kalenteria on muokattu niin, että maanantaista on tehty viikon ensimmäinen päivä ja sunnuntaista seitsemäs, ja miten paavi hiljattaisessa ilmastonmuutosta koskevassa kiertokirjeessään kutsuu seitsemännen päivän sapattia ”juutalaisten sapatiksi” ja rohkaisee maailmaa noudattamaan jotakin lepopäivää maailmanlaajuisen ilmaston lämpenemisen hillitsemiseksi (Paavi Franciscus, Laudato Si’, Vatikaani: Vatican Press, 2015, s. 172, 173).

`Lue 1. Moos. 2:1–3; 2. Moos. 20:8–11; Mark. 2:27 ja Ilm. 14:7. Miten luomisen ymmärtäminen liittyy neljänteen käskyyn ja kolmen enkelin sanomaan?`

Raamatussa sanotaan: ”Seitsemäntenä päivänä Jumala sai valmiiksi tekemänsä työn – –.” (1. Moos. 2:2, RK 2012.) Monet luomisen kannattajat korostavat Jumalan työtä kuutena päivänä, mutta eivät huomaa, ettei Jumalan työ päättynyt kuudentena päivänä. Hänen työnsä päättyi siihen, että hän loi sapatin. Siksi Jeesus sanoo: ”Sapatti on asetettu [tehty, kuten engl. kielisissä käännöksissä ilmaistaan] ihmistä varten eikä ihminen sapattia varten.” (Mark. 2:27, VKR.) Jeesus saattoi antaa tämän arvovaltaisen lausunnon, koska hän teki/loi sapatin ikuiseksi merkiksi ja sinetiksi Jumalan liitosta kansansa kanssa. Sapatti on koko ihmiskuntaa varten.

Jeesus teki kolme asiaa sen jälkeen, kun oli luonut sapatin: Ensinnäkin, hän lepäsi (1. Moos. 2:2) antaen jumalallisen esimerkin halustaan levätä kanssamme. Toiseksi, hän siunasi seitsemännen päivän (1. Moos. 2:3). Luomiskertomuksessa eläimet siunataan (1. Moos. 1:22) ja Aadam ja Eeva siunataan (1. Moos. 1:28), mutta ainoa päivä, joka siunataan, on seitsemäs päivä. Kolmanneksi, Jumala pyhitti sen (1. Moos. 2:3).

Mikään muu päivä ei saanut tällaista kolminkertaista merkintää. Nämä kolme asiaa toistetaan neljännessä käskyssä, joka viittaa luomiseen sapatin perustana (2. Moos. 20:11).

`Lue Ilm. 14:7 ja 2. Moos. 20:11. Miten sapatti liittyy viimeisten päivien tapahtumiin?`