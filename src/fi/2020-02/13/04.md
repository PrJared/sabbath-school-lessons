---
title:  Jeesus Vastaan Raamattu
date:  23/06/2020
---

`Lue Joh. 5:45–47. Minkä todistuksen Jeesus antaa suhteestaan Raamattuun?`

Jotkut väittävät Jeesuksen sanojen olleen ristiriidassa Vanhan testamentin kirjoitusten kanssa. Heille Jeesuksen sanat ovat Raamatun muiden sanojen yläpuolella.

Uudesta testamentista luemme Jeesuksen sanat: ”Teille on opetettu – –. Mutta minä sanon teille – –.” (Matt. 5:43, 44; vrt. Matt. 5:21, 22, 27, 28, 33, 34, 38, 39). Lausuessaan nämä kuuluisat sanat vuorisaarnassaan Jeesuksen tarkoituksena ei ollut hylätä tai kumota Vanhaa testamenttia, kuten jotkut tulkitsevat. Hän vain reagoi niihin kirjoitusten tulkintoihin ja suulliseen perintöön, joita jotkut hänen aikalaisensa käyttivät saadakseen oikeutuksen kohdella muita tavalla, jota Jumala ei hyväksynyt eikä ollut käskenyt tekemään.

Jeesus ei kumonnut Vanhaa testamenttia tai väheksynyt sen arvovaltaa. Päinvastoin! Juuri Vanha testamenttihan todistaa siitä, kuka hän itse on. Jeesus vain tehosti Vanhan testamentin lausuntojen merkitystä näyttämällä, mikä niissä oli Jumalan alkuperäinen tarkoitus.

Jeesuksen auktoriteetin käyttäminen Raamatun hylkäämiseksi tai siihen, että joitakin sen osia väitetään ei-innoitetuiksi, on yksi salakavalimmista ja vaarallisimmista tavoista kritisoida Raamattua, koska se tehdään itsensä Jeesuksen nimissä. Meillä on Jeesuksen esimerkki siitä, kuinka suuren painoarvon hän antoi kirjoituksille, jotka hänen aikanaan sisälsivät vain Vanhan testamentin. Tarvitsemmeko enempää todisteita sille, miten meidänkin tulisi suhtautua siihen?

Jeesus ei heikentänyt Raamatun arvovaltaa, vaan johdonmukaisesti korotti sitä luotettavana oppaana. Yksiselitteisesti hän toteaa: ”Älkää luulko, että minä olen tullut lakia ja profeettoja kumoamaan. En minä ole tullut kumoamaan, vaan toteuttamaan. – – Sitä, joka jättää laista pois yhdenkin käskyn, vaikkapa kaikkein vähäisimmän, ja siten opettaa, kutsutaan taivasten valtakunnassa vähäisimmäksi.” (Matt. 5:17, 19.)

`Minkä keskeisten oppien perusteet löytyvät yhä tä­näkin päivänä Vanhasta testamentista? Ajattele   esim. luomista (1. Moos. 1–2) ja syntiinlankeemusta (1. Moos. 3). Mitä muita sellaisia keskeisiä kristillisiä totuuksia löytyy Vanhasta testamentista, jotka Uusi testamentti myöhemmin vahvistaa?`