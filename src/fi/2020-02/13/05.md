---
title:  Hiljaisia Hetkiä Jumalan Sanan Äärellä
date:  24/06/2020
---

Elämämme on usein kiireistä ja täynnä stressiä. Joskus meidän on ponnisteltava vain selvitäksemme päivästä toiseen ja pysyäksemme leivän syrjässä kiinni. Toisinaan, silloinkin kun meillä on kaikki tarpeellinen elämää varten, touhuamme kaikenlaista, vain siksi, että haluamme yhä enemmän. Haluamme asioita, joiden ajattelemme tekevän meidät onnellisiksi ja saavan meidät tuntemaan tyydytystä. Kuten Salomo kuitenkin meitä Saarnaajan kirjassa varoittaa, näin ei aina tapahdu.

Kaiken kiireen keskellä meidän on helppo jättää Jumala syrjään elämästämme. Ei siksi, ettemmekö uskoisi, vaan siksi että emme käytä laatuaikaa lukien Raamattua, rukoillen ja lähestyen Herraa, ”jonka kädessä on sinun elämäsi ja kohtalosi” (Dan. 5:23). Muut asiat voivat viedä huomiomme niin täysin, että laatuaika Jumalan kanssa unohtuu. Me kaikki tarvitsemme hetkiä, jolloin tietoisesti pysähdymme kohtaamaan Pelastajamme, Jeesuksen. Miten Pyhä Henki voi puhua meille, jos emme pysähdy kuuntelemaan? Hiljaiset hetket Jumalan kanssa hänen sanaansa lukien ja rukoillen ovat hengellisen elämämme lähde.

`Lue Ps. 37:7; Ps. 46:11, VKR; Ps. 62:2, 3, 6. Mitä jakeet opettavat hiljaisten het­kien viettämisestä Jumalan kanssa? Miksi sellaiset ovat tärkeitä?`

Jos rakastat jotakuta, nautit, kun saat viettää hänen kanssaan aikaa kahden. Valitse paikka, jossa saat lukea ja pohdiskella Jumalan sanaa ilman häiriötekijöitä. Kiireisessä elämässämme tämä onnistuu vain, jos tietoisesti varaamme aikaa tälle kohtaamiselle. Usein päivän paras hetki hiljentymiselle ja pohdinnalle on heti aamulla. Ennen työpäivää vietetyt hetket voivat olla siunauksena koko päivälle, koska ne arvokkaat ajatukset, joita saat, kulkevat mukanasi useita tunteja. Ole kuitenkin luova etsiessäsi sopivaa hetkeä, jolloin voit kohdata Jumalasi ilman häiriötekijöitä.

Rukousyhteys Raamatun elävään Jumalaan vaikuttaa elämääsi enemmän kuin mikään muu. Se vaikuttaa siihen, miten voit kasvaa enemmän Jeesuksen kaltaiseksi.

`Kuinka tietoisesti pyrit järjestämään kahdenkeskistä aikaa Herran kanssa? Millaisia nuo hetket ovat? Miten ne auttavat sinua paremmin tajuamaan Jumalan todellisuuden ja tuntemaan hänen rakkautensa?`