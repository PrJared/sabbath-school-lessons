---
title:  Jeesukselta Oppiminen
date:  22/06/2020
---

Jeesusta Kristusta parempaa ja innoittavampaa esimerkkiä seurattavaksi ei ole. Hän tunsi kirjoitukset ja oli valmis seuraamaan Jumalan kirjoitettua sanaa ja olemaan kuuliainen sille.

`Lue Luuk. 4:4, 8, 10–12. Miten Jeesus käyttää kirjoituksia vastustaakseen Paholaisen kiusauksia? Kuinka keskeisellä sijalla Raamatun tulee olla uskossamme, varsinkin silloin, kun koemme kiusauksia?`

Jeesus tunsi kirjoitukset niin hyvin, että pystyi ulkomuistista lainaamaan niitä. Tällainen Jumalan kirjoitetun sanan tuntemus oli varmasti seurausta siitä, että Jeesus vietti arvokasta laatuaikaa yhdessä Jumalan kanssa tutkien kirjoituksia.

Jos hän ei olisi sanatarkasti tuntenut kirjoituksia ja niiden asiayhteyttä, hän olisi helposti voinut joutua Paholaisen pettämäksi. Paholainenkin lainasi kirjoituksia käyttäen niitä ­omien petollisten juoniensa edistämiseksi. Yksittäisten Raamatun kohtien ulkomuistista lainaaminen Paholaisen tapaan ei siis riitä. Täytyy tietää myös, mitä muualla Raamatussa sanotaan kyseisestä aiheesta. Täytyy tietää, mikä kohdan oikea merkitys on. Vain tällainen Jumalan sanan tunteminen auttaa meitä siinä, ettei Jumalan vastustaja pysty pettämään meitä, vaan että kykenemme Jeesuksen tavoin vastustamaan Paholaisen hyökkäyksiä. Jeesus avasi kerta toisensa jälkeen seuraajiensa mielen ymmärtämään kirjoituksia kääntämällä heidän ajatuksensa siihen, mitä ”on kirjoitettu” (Luuk. 24:45, 46; Matt. 11:10; Joh. 6:45 jne.) Hän oletti, että ne, jotka lukevat Raamattua, löytävät myös sen oikean merkityksen: ”Mitä laissa sanotaan? Mitä sinä itse sieltä luet?” (Luuk. 10:26.) Jeesukselle kirjoitukset olivat normi, jonka mukaan meidän tulisi elää.

Raamatunkohdassa Joh. 7:38 Jeesus – lihaksi tullut Jumalan sana – viittasi taas siihen, mitä kirjoituksissa sanotaan. Vain Raamatun ilmoituksen perusteella tiedämme, että Jeesus on luvattu Messias. Juuri kirjoitukset todistavat hänestä (Joh. 5:39). Jeesus itse oli valmis noudattamaan kirjoitettuun muotoon saatettua Jumalan sanaa. Jos hän oli valmis siihen, mitä meidän tulisi tehdä?

`Mikä on oma kokemuksesi Raamatun käyttämisestä taistelussa kiusauksia vastaan? Oletko kiusauksiin joutuessasi alkanut lukea tai lainata Raamattua?`