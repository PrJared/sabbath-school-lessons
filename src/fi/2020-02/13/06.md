---
title:  Raamatun Ulkoa Opettelu Ja Laulaminen
date:  25/06/2020
---

”Olen kätkenyt sanasi sydämeeni, etten tekisi syntiä sinua vastaan.” (Ps. 119:11, RK 2012.)

Raamatun ulkoa opettelu tuo moninkertaisia siunauksia. Kun tallennamme mieleemme kallisarvoisia katkelmia Jumalan sanasta, ne muuttuvat meille eläviksi, koska voimme aina ammentaa muististamme sanan viisautta ja soveltaa sitä uusissa ja muuttuvissa elämäntilanteissamme. Näin Raamattu vaikuttaa meidän ajatteluumme, päätöksiimme, arvoihimme ja käyttäytymiseemme. Ulkoa opettelu herättää sanan henkiin päivittäisessä elämässämme. Se auttaa meitä palvomaan Jumalaa ja elämään kirjoitusten mukaista, uskollista elämää.

Raamatun muistaminen ulkoa sanasta sanaan on erinomainen suoja harhaoppeja ja vääriä tulkintoja vastaan. Sanan ulkoa opettelu mahdollistaa sen, että voimme lainata Raamattua silloinkin, kun meillä ei ole sellaista käsillä. Tämä voi olla valtava voimavara tilanteissa, jolloin joudumme kiusauksiin tai kun kohtaamme vaikeita haasteita. Jumalan lu­pausten muistaminen ja katseemme kiinnittäminen hänen sanaansa omien ongelmiemme sijaan, ylentää ajatuksemme Jumalan puoleen, jolla on tuhat tapaa auttaa meitä silloinkin, kun itse emme näe yhtä ainoaakaan ratkaisua.

`Lue Ef. 5:19 ja Kol. 3:16. Miten Jumalan sanan laulaminen vahvistaa hänen sanaansa mielessämme?`

Raamatun sanojen laulaminen on myös mahtava tapa opetella tekstejä ulkoa. Laulaessa Raamatun sanat jäävät paremmin mieleen. Raamatun sanojen yhdistäminen kauniisiin melodioihin ankkuroi tekstien ajatukset kiinteästi mieleemme ja on myös tehokas tapa hälventää ahdistavia tunteita. Niin lasten kuin aikuistenkin on helppo laulaa ja muistaa raamatunpaikkoja, joihin on yhdistetty yksinkertainen mutta sointuva melodia. Raamattu on ollut innoituksen lähteenä lukuisille maailmankuuluille oratorioille, sinfonioille ja lauluille, jotka ovat muovanneet kristillistä kulttuuria kautta vuosisatojen. Sävellykset, jotka kohottavat mielemme ja suuntaavat ajatuksemme Jumalaan ja hänen sanaansa, ovat ihania siunauksia, joilla on myönteinen vaikutus elämässämme.

”Musiikilla on osuutensa taivaallisessa Jumalan palveluksessa, ja meidän tulisi pyrkiä saamaan ylistyslaulumme mahdollisimman sopusointuisiksi taivaallisten kuorojen kanssa.” (2AO 185.)