---
title:  Jumalan Elävä Sana Ja Pyhä Henki
date:  21/06/2020
---

On tärkeää tutkia Jumalan sanaa huolella ja oikeita metodeja käyttäen. Yhtä tärkeää tai jopa vielä tärkeämpää on se, että toteutamme oppimaamme käytännössä. Raamatun tutkimisen perimmäinen tarkoitus ei ole saada enemmän tietoa, niin upeaa kuin se onkin. Tavoitteena ei ole hallita Jumalan sanaa, vaan antaa Jumalan sanan hallita meitä ja muuttaa elämäämme ja ajattelutapojamme. Vain tällä on todellista merkitystä. Voidaksemme elää oppimaamme todeksi meidän on asetuttava alamaisiksi Raamatun totuudelle. Valinta vaatii joskus ankaraa taistelua, sillä kamppailemme siitä, kuka saa yliherruuden ajattelussamme ja elämässämme. Viime kädessä on vain kaksi tahoa, joista meidän on valittava puolemme.

`Lue Fil. 2:12–16. Kuinka meidän tulisi elää?`

Jumala tekee työtään meissä, mutta hän tekee sen Pyhän Henkensä kautta, joka yksin voi antaa meille viisautta ymmärtää Pyhää Raamattua. Lisäksi me syntiset ihmiset olemme usein luonnostamme Jumalan totuutta vastaan, ja jos olisimme oman viisautemme varassa, emme tottelisi Jumalan sanaa (Room. 1:25; Ef. 4:17, 18). Ilman Pyhää Henkeä meillä ei olisi mieltymystä Jumalan sanomaa kohtaan. Meissä ei Raamattua lukiessamme syttyisi toivoa, luottamusta eikä rakkautta. Pyhän Henkensä kautta Jumala todellakin ”saa teissä aikaan sen, että tahdotte tehdä ja myös teette niin kuin on hänen hyvä tarkoituksensa” (Fil. 2:13).

Pyhä Henki on opettaja, joka haluaa johtaa meidät ymmärtämään syvemmin Raamattua ja arvostamaan sitä. Pyhä Henki kiinnittää huomiomme Jumalan sanan totuuteen ja antaa meille siitä uusia oivalluksia, niin että uskollisuus ja kuuliaisuus Jumalan tahdolle muodostuvat elämämme tunnuspiirteiksi. ”Kukaan ei kykene selittämään Pyhää Raamattua ilman Pyhän Hengen apua, mutta kun tartut Jumalan sanaan nöyrällä ja vastaanottavaisella mielellä, Jumalan enkelit ovat rinnallasi auttaakseen sinua näkemään totuuden.” (1SM 411.) Näin hengelliset asiat tutkitaan Hengen avulla (1. Kor. 2:13, 14) ja me voimme ”aamu aamulta” noudattaa Jumalan sanaa (Jes. 50:4, 5).

`Meidän tulisi pitää ”kiinni elämän sanasta” (Fil. 2:16, RK 2012). Mitä tämä mielestäsi tarkoittaa? Ks. myös  5. Moos. 4:4 (RK 2012), jossa opetetaan vastaavaa. Mikä on oma osamme prosessissa?`