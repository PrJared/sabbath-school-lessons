---
title:  Raamattu Ja Kulttuuri
date:  05/05/2020
---

`Lue Ap. t. 17:16–32. Tässä 17. luvussa Paavali välittää evankeliumin sanomaa uudessa asiayhteydessä: kreikkalaisen filosofian täyttämässä kulttuurissa. Miten erilaiset kulttuuritaustat vaikuttavat siihen, kuinka arvioimme erilaisten ajatusten tärkeyttä?`

Taustatieto Lähi-idän kulttuurista auttaa ymmärtämään joitakin raamatunpaikkoja. Esimerkiksi heprealaisessa kulttuurissa ihmistä pidettiin vastuullisena teoista, joita hän ei itse tehnyt, mutta joiden hän salli tapahtua. Siksi Raamatun innoitetut kirjoittajat usein sanovat Jumalan tehneen aktiivisesti jotakin, vaikka me läntisessä kulttuurissa sanoisimme, että Jumala salli sen tai ei estänyt sitä tapahtumasta, esim. faraon sydämen kovettuminen.

Kulttuuri nostaa myös esiin joitakin tärkeitä hermeneuttisia kysymyksiä. Onko Raamattu kulttuurisidonnainen ja siten ajankohtainen vain siinä kulttuurissa, jota se edustaa? Vai läpäiseekö tietyssä kulttuurissa annettu jumalallinen sanoma kyseisen kulttuurin ja puhuttelee kaikkia ihmisiä? Mitä tapahtuu, jos ihmisen omasta kulttuurikokemuksesta tulee Raamatun tulkinnan perusta ja mittapuu?

Ap. t. 17:26 apostoli Paavali tuo esiin mielenkiintoisen näkökulman, joka usein sivuutetaan: Jumala teki meidät kaikki yhdestä ihmisestä. Vaikka olemme kulttuurillisesti erilaisia, ihmisillä on yhteinen side, sillä Jumala on koko ihmiskunnan Luoja. Ihmisen syntisyys ja pelastuksen tarve ei rajoitu vain yhteen kulttuuriin. Me kaikki tarvitsemme pelastusta, jonka Kristuksen kuolema ja ylösnousemus tarjoavat meille.

Vaikka Jumala puhui tietyille sukupolville, hän piti huolen siitä, että tulevat Raamattua lukevat sukupolvet ymmärtäisivät, että nuo totuudet ulottuvat pidemmälle kuin niihin paikallisiin ja rajallisiin olosuhteisiin, joihin ne kirjoitettiin.

Ajattele vertailun vuoksi algebraa, joka keksittiin 800-luvulla jKr. Bagdadissa. Tarkoittaako tämä, että tämän matematiikan haaran periaatteet rajoittuivat vain tuohon aikaan ja paikkaan? Ei tietenkään.

Sama pätee Jumalan sanan totuuksiin. Vaikka Raamattu kirjoitettiin kauan sitten kulttuureissa, jotka olivat erilaisia kuin tämän päivän kulttuurimme, sen sisältämät totuudet ovat meille yhtä ajankohtaisia nyt kuin ne olivat niille, joille ne ensi kertaa osoitettiin.