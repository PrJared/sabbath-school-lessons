---
title:  Kääntäminen Ja Tulkinta
date:  04/05/2020
---

Raamattu kirjoitettiin muinaisilla kielillä: Vanha testamentti kirjoitettiin suurimmaksi osaksi hepreaksi – muutama katkelma arameaksi – kun taas Uusi testamentti kreikaksi. Suurin osa tämän päivän maailman väestöstä ei puhu eikä lue näitä muinaisia kieliä. Siksi Raamattua tulee kääntää nykykielille.

Kuten kuka tahansa hyvä kääntäjä tietää, jokainen käännös sisältää kuitenkin jonkinasteista tulkintaa. Kaikille tietyn kielen sanoille ei löydy tarkkaa vastinetta jossakin toisessa kielessä. Huolellisen kääntämisen taitoa ja tekstien tulkintaa kutsutaan ”hermeneutiikaksi”.

`Lue 1. Kor. 12:10; 1. Kor. 14:26; Joh. 1:41; 9:7; Ap. t. 9:36 ja Luuk. 24:27. Kaikista yllä olevista jakeista löytyy ajatus tulkinnasta ja kääntämisestä. Luuk. 24:27 näemme, miten myös Jeesuksen oli selitettävä kirjoitusten merkitystä opetuslapsille. Mitä tämä kertoo meille tulkinnan tärkeydestä?`

Kreikan kielen sana hermeneuō, josta saamme sanan ”hermeneutiikka” (tulkintaperiaatteet), on juonnettu Kreikan Hermes-jumalasta. Hermestä pidettiin jumalten lähettiläänä ja sanansaattajana, joka vastasi muun muassa jumalallisten viestien kääntämisestä ihmisille.

Hermeneutiikka on meille korvaamattoman tärkeää, sillä ellemme osaa lukea alkukieliä, käännökset ovat ainoa tapamme päästä käsiksi teksteihin. Onneksi useat käännökset välittävät oikein hyvin olennaisen merkityksen. Meidän ei tarvitse osata alkuperäistä kieltä kyetäksemme ymmärtämään Raamatun keskeisiä totuuksia, vaikkakin alkukielten tuntemuksesta voi olla hyötyä. Silti vaikka meillä olisi käytettävissä kunnollinen käännös, tarvitsemme myös tekstien asianmukaista tulkintaa, kuten näimme Luuk. 24:27. Tämä on hermeneutiikan keskeisin tarkoitus: välittää täsmällisesti Raamatun tekstit ja auttaa meitä tietämään, kuinka tekstien opetuksia voi asiallisesti soveltaa elämäämme nyt. Kuten Luuk. 24:27 osoittaa, Jeesuskin auttoi seuraajiaan tällä tavoin. Kuvittele, miltä on mahtanut tuntua, kun itse Jeesus tulkitsi Raamattua!

`Toisilla on käytössään useita eri raamatunkäännöksiä, mutta toisilla ei. Riippumatta siitä, millaisten käännösten kanssa työskentelet, miksi on tärkeää tutkia sanaa rukoillen ja niin, että pyrkii noudattamaan sen opetusta?`