---
title:  Miksi Tulkinta On Tärkeää
date:  07/05/2020
---

`Lue Neh. 8:1–3, 8. Miksi Raamatun selkeä ymmärtäminen on niin tärkeää meille paitsi yksilöinä myös seurakuntana?`

Raamatun tärkein asia on tieto pelastuksesta ja kuinka sen voi saada. Millä muulla on merkitystä pitkällä tähtäimellä? Jeesuksen tavoin voimme kysyä: Mitä hyötyä on siitä, jos voitamme omaksemme koko maailman, mutta menetämme sielumme (Matt. 16:26)?

Tietomme Raamatun opettamasta pelastuksesta riippuu kuitenkin hyvin pitkälle tulkinnasta. Jos lähestymme ja tulkitsemme Raamattua väärin, päädymme todennäköisesti vääriin johtopäätöksiin pelastuskysymyksessä ja kaikessa muussakin, mitä Raamattu opettaa. Jo apostolien aikana virheelliset teologiset käsitykset olivat hiipineet seurakuntaan – epäilemättä väärien raamatuntulkintojen seurauksena.

`Lue 2. Piet. 3:15, 16. Mitä jakeet kertovat siitä, kuinka tärkeää on lukea Raamattua oikein?`

Jos olemme ”Kirjan kansaa”, joka haluaa elää Raamatun ja yksin Raamatun periaatteiden mukaisesti, emmekä etsi neuvoa kirkon perinteistä, uskontunnustuksesta tai määräävästä opetuksesta, silloin kysymys Raamatun oikeasta hermeneutiikasta nousee erittäin tärkeäksi, sillä meillä on vain Raamattu, jonka pohjalta ratkaisemme, mitä tulisi uskoa ja miten tulisi elää.

Kysymys Raamatun tulkinnasta on elintärkeä kirkon terveen teologian ja lähetystehtävän vuoksi. Ilman oi­keaa tulkintaa emme voi löytää yksimielisyyttä opissa ja opetuksessa, jolloin myös seurakunnan ykseys ja yhteinen näky lähetystyöstä jää uupumaan. Huono tai vääristynyt teologia johtaa puutteelliseen ja vääristyneeseen lähetystehtävän täyttämiseen. Jos meillä on sanoma, joka meidän tulisi välittää maailmalle, mutta emme itse ymmärrä sanoman merkitystä, kuinka tehokkaasti silloin kykenemme esittämään sitä?

`Lue kolmen enkelin sanoma: Ilm. 14:6–12. Mitkä teologiset kysymykset nousevat sanomassa esiin? Miksi niiden oikea ymmärtäminen on niin keskeistä lähetystehtävässämme?`