---
title:  Syntinen Ja Langennut Luontomme
date:  06/05/2020
---

`Lue Joh. 9:39–41 ja Joh. 12:42, 43. Mikä esti näitä ihmisiä vastaanottamasta raamatullista totuutta? Millaisia varoituksen sanoja poimimme näistä tapauksista omaksi opiksemme?`

On helppo katsella halveksuen uskonnollisia johtajia, jotka torjuivat Jeesuksen, vaikka todistusaineistoa oli niin paljon. Meidän on oltava itse tarkkoja, ettemme helli samanlaista asennetta Jumalan sanaa kohtaan.

Synti on radikaalilla tavalla muuttanut ja murentanut suhdettamme Jumalaan. Se vaikuttaa koko olemassaoloomme ihmisinä, myös kykyymme tulkita Raamattua. Inhimilliset ajatteluprosessimme ajautuvat helposti palvelemaan synnillisiä tarkoitusperiä. Lisäksi mielemme ja ajatuksemme ovat synnin rappeuttamia, emmekä siksi kykene vastaanottamaan Jumalan totuutta. Ajattelustamme löytyy useita synnin turmeluksen piirteitä: ylpeys, itsepetos, epäily, loitontuminen ja tottelemattomuus.

Ylpeä ihminen nostaa itsensä Jumalan ja hänen sanansa yläpuolelle. Ylpeys saa tulkitsijan ylikorostamaan inhimillisen järkeilyn osuutta totuuden etsinnässä, silloinkin kun on kyse Raamatusta löytyvistä totuuksista. Tällainen asenne vähentää Raamatun jumalallista auktoriteettia.

Joillakin ihmisillä on taipumusta kuunnella vain heitä it­seään viehättäviä ajatuksia, jopa silloin kun ne ovat ristiriidassa Jumalan ilmoitetun tahdon kanssa. Jumala on varoittanut meitä itsepetoksen vaarasta (Ilm. 3:17). Synti nostattaa epäilyksiä, jotka saavat meidät ailahtelemaan ja olemaan luottamatta Jumalan sanaan. Jos aloittaa Raamatun tekstin tutkimisen epäillen, tekstin tulkinta ei voi johtaa varmuuteen. Epäilevä ihminen nostaa itsensä varsin nopeasti asemaan, jossa hän itse arvioi, mikä Raamatussa on ja mikä ei ole hyväksyttävää. Tällöin liikutaan vaarallisilla vesillä.

Meidän tulisi lähestyä Raamattua uskosta ja nöyryydestä käsin, ei arvostellen ja epäillen. Ylpeys, itsepetos ja epäily johtavat vieraantumiseen Jumalasta ja Raamatusta, mikä johtaa tottelemattomuuteen ja haluttomuuteen seurata Jumalan ilmoitettua tahtoa.

`Oletko joskus taistellut sitä vastaan, minkä olet lukenut Raamatusta? Mitä tapahtui? Mitä opit kokemuksestasi?`