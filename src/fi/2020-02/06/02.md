---
title:  Oletukset
date:  03/05/2020
---

`Lue Luuk. 24:36–45. Mikä esti opetuslapsia näkemästä Jumalan sanan merkitystä, kun siellä ennustetut tapahtumat olivat käyneet toteen heidän nähtensä?`

Jokainen lukija lähestyy Raamattua oman menneisyytensä ja henkilökohtaisten kokemustensa kautta, jotka vääjäämättä vaikuttavat lukijan tulkintoihin. Opetuslapsillakin oli aikalaistensa odotuksia siitä, kuka Messias oli ja mitä hänen kuuluisi tehdä. Tämä esti heitä ymmärtämästä raamatullista tekstiä selkeämmin. Se selittää sitä, miksi he niin usein ymmärsivät väärin sekä Jeesusta että niitä tapahtumia, jotka liittyivät hänen elämäänsä, kuolemaansa ja ylösnousemukseensa.

Meillä kaikilla on tietyt käsityksemme maailmasta, perimmäisestä totuudesta, Jumalasta jne., jotka olemme – kenties tiedostamattamme – hyväksyneet oletusarvoiksemme, jotka ohjaavat myös tulkintaamme Raamatusta. Jos esimerkiksi jonkun maailmankatsomukseen kuuluu se, että hän ehdottomasti kieltää Jumalan yliluonnollisen puuttumisen asioihin, hän ei lue eikä ymmärrä Raamattua totena ja luotettavana selostuksena siitä, miten Jumala on toiminut historiassa, vaan tulkitsee kirjaa hyvin eri tavalla kuin se, joka hyväksyy yliluonnollisen olemassaolon.

Raamatun tulkitsijat eivät voi täysin luopua omasta menneisyydestään, kokemuksistaan ja omaksumistaan ajatuksista, ennakkokäsityksistä ja mielipiteistä. Täydellistä neutraaliutta tai ehdotonta objektiivisuutta ei voida saavuttaa. Raamatun tutkiminen ja teologinen pohdiskelu tapahtuu aina niiden ennakkokäsitysten pohjalta, joita omaamme maailmasta ja Jumalan luonteesta.

Hyvä uutinen on, että Pyhä Henki voi avata ja korjata rajoittunutta näkökulmaamme ja ennakkokäsityksiämme, kun luemme Raamattua avoimin mielin ja rehellisin sydämin. Raamattu vakuuttaa toistuvasti, että hyvinkin erilaisista taustoista tulevat ihmiset ovat kyenneet ymmärtämään Jumalan sanaa ja että Pyhä Henki johtaa meitä ”tuntemaan koko totuuden” (Joh. 16:13.)

`Millaisia oletuksia sinulla on maailmasta? Miten voit luovuttaa ne Jumalan sanan alaisuuteen niin, että sana saa muokata ajatuksiasi parempaan sopusointuun sen todellisuuden kanssa, jota Raamattu opettaa?`