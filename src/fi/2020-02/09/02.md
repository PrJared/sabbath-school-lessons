---
title:  Litteä Maa
date:  24/05/2020
---

Yleisesti uskotaan, että muinaisen maailman ihmiset ajattelivat maailman olevan litteä. Monista eri syistä useimmat kuitenkin ymmärsivät sen olevan pyöreä. Jopa tänä päivänä jotkut väittävät, että Raamattu opettaa maailman olevan litteä.

`Lue Ilm. 7:1 ja 20:7, 8. Mikä on jakeiden asiayhteys? Opettavatko ne, että maailma on litteä?`

Johannes, jakeiden kirjoittaja, antaa lopunajan profetian, jossa kuvaillaan neljän taivaan enkelin seisovan maan neljällä kulmalla pidättelemässä neljää tuulta (Ilm. 7:1). Hän toistaa sanan ”neljä” kolme kertaa sitoen enkelit kompassin neljään ilmansuuntaan.

Hän käyttää siis kuvainnollista kieltä, samoin kuin mekin, kun sanomme esimerkiksi, että ”aurinko laskee” tai ”tuuli nousee idästä”. Jos tulkitsisimme kirjaimellisesti nämä profeetalliset jakeet, joiden asiayhteys osoittaa, että niissä puhutaan kuvainnollisesti pohjoisesta, etelästä, idästä ja lännestä, on kuin ottaisimme ne pois asiayhteydestään ja väittäisimme niiden opettavan jotakin sellaista, mitä ne eivät opeta. Silloinkin, kun Jeesus sanoi: ”Juuri sydämestähän lähtevät pahat ajatukset, murhat, aviorikokset, siveettömyys, varkaudet, väärät todistukset ja herjaukset” (Matt. 15:19), hän ei puhunut ihmisen fysiologiasta tai kirjaimellisesta sydämestä. Hän käytti kuvainnollista kieltä välittääkseen tietyn moraalisen opetuksen.

`Lue Job 26:7–10 ja Jes. 40:21, 22. Mitä tekstit opettavat siitä, millainen maailma on?`

Job 26:7 kuvaa maailman tyhjään avaruuteen ripustettuna: ”Tyhjyyden päälle hän on levittänyt taivaan, olemattoman varaan hän on ripustanut maan.” Maa on ”piiri” (Job 26:10, VKR). ”Korkealla hän on, maan piirin yllä, maan asukkaat ovat hänelle kuin heinäsirkkoja. Hän leväytti auki taivaan kuin kankaan – –.” (Jes. 40:22.)

`Kuvittele itsesi jonkun tuhansia vuosia sitten eläneen ihmisen asemaan. Mikä todistaisi sinulle, että maailma liikkuu? Vai olisiko todistusaineisto maan paikallaan pysymisestä vahvempaa? Mitä todisteita löytäisit maan litteyden tai pyöreyden puolesta?`