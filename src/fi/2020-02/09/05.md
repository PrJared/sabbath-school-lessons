---
title:  Luominen Ja Aika
date:  27/05/2020
---

`Lue 1. Moos. 5 ja 11. Miten Raamattu jäljittää ihmiskunnan historian Aadamista Nooaan ja Nooasta Abrahamiin?`

Eräs asia tekee näistä sukuluetteloista ainutlaatuisia Raamatussa: niissä on mukana ajan elementti. Siksi jotkut tutkijat kutsuvatkin niitä oikeutetusti kronologisiksi sukuluetteloiksi. Annetut tiedot jälkeläisistä lomittuvat yhteen annettujen aikavälien kanssa: ”Kun henkilö yksi oli elänyt X vuotta, hänelle syntyi henkilö kaksi. Henkilö yksi eli henkilön kaksi syntymän jälkeen Y vuotta ja hänelle syntyi lisää poikia ja tyttäriä.” 1. Moos. 5. luvussa lisätään vielä kaavamaisesti aina ilmaus: ”Henkilö yksi eli kaikkiaan Z vuotta.” Tämä lomittuva järjestelmä on estänyt sen, että listasta olisi poistettu sukupolvia tai lisätty niitä. 1. Mooseksen kirjan luvut 5 ja 11 tarjoavat perättäisten sukupolvien linjan, ja 1. Aik. 1:18–27 vahvistaa, ettei yhtään sukupolvea puutu tai ole lisätty linjaan. Näin Raamattu tulkitsee itse itseään.

Lähes 2 000 vuoden ajan juutalaiset ja kristityt raamatunselittäjät ovat tulkinneet nämä tekstit historiankuvauksina, jotka tarjoavat täsmällisen tavan määritellä tulvan ajankohta ja maailman ikä seitsenpäiväisestä luomisesta lähtien.

Viime vuosikymmeninä jotkut ovat yrittäneet selittää uudelleen 1. Mooseksen kirjan lukuja 5 ja 11 niin, että ne sopisivat paremmin pidempiin aikajaksoihin, jollaisiin joidenkin arkeologisten ja historiallisten löytöjen on (erehtyvien ihmisten toimesta) tulkittu viittaavan. Tämä nostattaa vakavia kysymyksiä Raamatun luotettavuudesta.

Jos haluamme ymmärtää Jumalan aikakäsitettä ja ajankulua, meidän on ymmärrettävä, että nämä kaksi lukua ovat ”molemmat sekä historiallisia että teologisia, yhdistäen Aadamin muuhun ihmiskuntaan, ja Jumalan ihmisiin ajassa ja paikassa. 1. Moos. 5 ja 11:10–26 tarjoavat aikakehyksen ja sukupolvien ketjun, joka yhdistää Jumalan kansan siihen mieheen, jonka Jumala loi kuusipäiväisen planeettamme luomisen huippuna.” – Gerhard F. Hasel, ”The meaning of the Chronogenealogies of Genesis 5 and 11”, Origins 7/2 [1980], s. 69.

`Mitä sellaista Paavali sanoo 1. Tim. 1:4 ja Tit. 3:9, josta meidän tulee ottaa vaarin tällaisista teksteistä puhuessamme?`