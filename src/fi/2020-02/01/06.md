---
title:  Sanan Muuttava Voima
date:  02/04/2020
---

`Lue 2. Kun. 22:3–20. Mikä saa Josian repäisemään vaatteensa? Miten löytö muutti paitsi häntä itseään myös koko Juudan kansaa?`

Vuonna 621 eKr., kun Josia oli 25-vuotias, ylipappi Hilkia löysi lain kirjan, jolla tarkoitettiin todennäköisesti viittä Mooseksen kirjaa ja erityisesti viidettä Mooseksen kirjaa. Josian isän Amonin sekä hänen jumalattoman isoisänsä Manassen aikana lain kirja oli kadonnut niiden palvontamenojen tuoksinassa, joita nämä pitivät Baalille, Astartelle  ja ”taivaan tähdille” (2. Kun. 21:3–9). Kun Josia kuulee lain ehdot, hän repäisee vaatteensa, sillä hän tajuaa, miten kauas he ovat ajautuneet todellisen Jumalan palvonnasta. Hän aloittaa heti koko maata koskevan uskonpuhdistuksen, jossa hän repii maan tasalle uhrikukkulat ja tuhoaa vieraiden jumalien kuvat. Kun työ on valmis, Juudassa on enää yksi palvontapaikka: Jumalan temppeli Jerusalemissa. Jumalan sanan löytäminen saa heidät tajuamaan, millaisen tuomion alla he ovat. Se saa heidät katumaan ja antaa voiman muuttua. Tällainen muutos alkoi Jo­siasta itsestään ja lopulta levisi koko Juudan kansaan.

`Miten Raamattu vakuuttaa, että sillä on voima muuttaa elämämme ja osoittaa meille tie pelastukseen? Lue Joh. 16:13; Joh. 17:17; Hepr. 4:12 ja Room. 12:2.`

Yksi vahvimpia todistuksia Raamatun voiman puolesta on ihmisen muuttunut elämä. Sana leikkaa synnin ja turmeltuneisuuden läpi ja paljastaa todellisen luonteemme ja Pelastajan tarpeemme.

Historiassa muodostunutta Raamattua, joka on täynnä profetioita ja voimaa muuttaa ihmisen elämää, tulee myös tulkita ainutlaatuisella tavalla. Sitä ei voida tulkita kuin mitä tahansa kirjaa, sillä Jumalan elävä sana tulee ymmärtää elävän Kristuksen valossa – hänen, joka lupasi lähettää Henkensä johtamaan meidät ”tuntemaan koko totuuden” (Joh. 16:13). Jumalan totuuden ilmoituksena Raamatusta itsestään on löydyttävä ne periaatteet, joiden mukaan sitä tulkitaan. Ne voidaan löytää tutkimalla, kuinka Raamatun kirjoittajat käyttivät kirjoituksia ja kuinka ne johdattivat heitä, kun he sallivat kirjoitusten tulkita itse itseään.