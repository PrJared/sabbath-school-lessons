---
title:  Raamattu Profetiana
date:  31/03/2020
---

Jopa 30 prosenttia Raamatun sisällöstä on profetioita tai profeetallista kirjallisuutta. Profetioiden liittäminen niiden ajalliseen täyttymykseen on keskeistä raamatullisessa maailmankatsomuksessa, sillä Jumala, joka toimii historiassa, tuntee myös tulevaisuuden ja on paljastanut sen profeetoilleen (Aam. 3:7). Raamattu ei ole vain elävä sana tai historiallinen sana, se on myös profeetallinen sana.

**Millaisia yksityiskohtia seuraavat raamatunpaikat paljastavat Messiaan tulosta?**

`1. Moos. 49:8–12`

`Ps. 22:13–19`

`Jes. 53:3–7`

`Dan. 9:2–27 `

`Miika 5:1`

`Mal. 3:1`

`Sak. 9:9`

Vanhasta testamentista löytyy ainakin 65 suoraa ennustusta Messiaasta. Ne liittyvät sellaisiin yksityiskohtiin kuin ”ei siirry valtikka pois Juudalta” (1. Moos. 49:10); että Messias syntyisi Juudan Betlehemissä (Miika 5:1); että hän olisi hyljeksitty, ihmisten torjuma, väärin perustein syytetty, lyöty ja kuritettu, mutta silti hän ei suutansa avaisi puolustaakseen itseään (Jes. 53:3–7); että hänen kätensä ja jalkansa lävistettäisiin; ja että hänen vaatteensa jaettaisiin ja hänen puvustaan heitettäisiin arpaa (Ps. 22:13–19).

Se, että nämä Vanhan testamentin profetiat täyttyivät niin täsmällisesti Jeesuksen elämässä, kuolemassa ja ylösnousemuksessa, todistaa niiden innoituksen ja ilmoituksen olevan jumalallista alkuperää. Se osoittaa myös sen, että Jeesus oli se, joksi hän itseään väitti ja joksi muut häntä väittivät. Jeesus pysyi samassa linjassa muinaisten profeettojen kanssa ennustaessaan oman kuolemansa ja ylösnousemuksensa (Luuk. 9:21, 22; Matt. 17:22, 23), Jerusalemin kukistumisen (Matt. 24:1, 2) sekä toisen tulemisensa (Joh. 14:1–3). Jeesuksen ihmiseksi tuleminen, kuolema ja ylösnousemus oli ennustettu Raamatussa, ja näiden ennustusten täyttyminen vahvistaa Raamatun luotettavuuden.