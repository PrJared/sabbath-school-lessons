---
title:  Lisäaineistoa
date:  03/04/2020
---

Lue Ellen White, Alfa ja omega, osa 8, s. 409–415 tai Suuri taistelu, s. 580–587 tai Suuri taistelu taskup. s. 376–380 sekä Alfa ja omega, osa 5, s. 216–233 tai Aikakau­sien Toivo, s. 641–659 tai Rakkaudella Isältä, s. 496–509.

”Jumala on sanassaan antanut ihmisille kaiken tarpeellisen tiedon pelastuksesta. Pyhät kirjoitukset on otettava vastaan Jumalan tahdon ohjeellisena ja erehtymättömänä ilmoituksena. Ne muodostavat luonteen mittapuun, oppien ilmaisijan, kokemusten koetinkiven.” (8AO 184.)

Monet ovat kuolleet puolustaessaan Jumalan sanaa ja pysyessään sille uskollisina. Yksi tällainen mies oli tohtori Rowland Taylor, englantilainen pastori, joka Maria I:n (Maria Verisen) hallituskaudella vastusti katolisen messun tuomista takaisin kotiseurakuntaansa Englannin Hadleyssa.

Kun hänet erotettiin kirkosta ja kun häntä pilkattiin siitä, että hän halusi pysyä Raamatun opetuksessa, hän vetosi henkilökohtaisesti Winchesterin piispaan, joka oli Englannin sen aikainen oikeusministeri. Tämä kuitenkin heitätti Taylorin vankilaan ja lopulta polttoroviolle. Juuri ennen kuolemaansa vuonna 1555 Taylor lausui seuraavat sanat: ”’Hyvä kansa! En ole opettanut teille muuta kuin Jumalan pyhää sanaa ja niitä opetuksia, jotka löytyvät Jumalan siunatusta kirjasta, pyhästä Raamatusta. Olen tullut tänne tänä päivänä sinetöimään niiden totuuden verelläni.” – John Foxe, The New Foxe’s Book of Martyrs, uudelleen toimittanut ja päivittänyt Harold J. Chadwick (North Brunswick, NJ: Bridge-Logos Publishers, 1997) s. 193. Tohtori Taylorin kuultiin toistelevan Psalmia 51 juuri ennen kuin tuli sytytettiin ja hän antoi henkensä.

**Keskustelunaiheita**

`Millä tavoin profetia vahvistaa Raamatun jumalallisen alkuperän? Miten täyttyneet profetiat voivat vahvistaa meitä uskossamme?`

`Jeesus ja apostolit osoittivat horjumatonta uskoa py­hien kirjoitusten luotettavuuteen ja jumalalliseen alkuperään. Kuinka monta kertaa esimerkiksi Jeesus itse viittasi kirjoituksiin ja siihen, että kirjoitusten (usein häntä itseään koskevien) on käytävä toteen? (Ks. esim. Matt. 26:54, 56; Mark. 14:49; Luuk. 4:21; Joh. 13:18; Joh. 17:12). Jos siis Jeesus itse suhtautui Raamattuun (Vanhaan testamenttiin) niin vakavasti, varsinkin siihen, että profetioiden oli käytävä toteen, millainen silloin tulisi meidänkin asenteemme olla Raamattua kohtaan?`