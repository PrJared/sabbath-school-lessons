---
title:  Raamattu Osana Historiaa
date:  01/04/2020
---

Raamattu on toisiin ”pyhiin” kirjoihin verrattuna ainutlaatuinen, koska se on muodostunut historian kuluessa. Raamattu ei ole yhden ihmisen filosofisia ajatuksia (kuten Kungfutsen tai Buddhan), vaan siihen on kirjattu Jumalan teot historiassa sellaisina kuin ne etenevät tiettyä päämäärää kohti. Raamatussa keskeiset päämäärät ovat 1) lupaus Messiaasta ja 2) Jeesuksen toinen tuleminen. Tällainen asioiden eteneminen historiassa on ainutlaatuinen juutalaiskristillisen uskon piirre.

`Lue 1. Kor. 15:3–5, 51–55; Room. 8:11; 1. Tess. 4:14. Mitä raamatunkohdat opettavat Kristuksen ylösnousemuksen historiallisesta totuudesta ja sen merkityksestä meille henkilökohtaisesti?`

Evankeliumit ja Paavali todistavat, että Jeesus kuoli, hänet haudattiin ja hän nousi ruumiissaan ylös haudastaan ja ilmestyi monille ihmisille. Tämän vahvistavat silminnäkijät, jotka laskivat hänet hautaan ja myöhemmin näkivät haudan tyhjänä. Todistajat koskettivat Jeesusta, ja Jeesus söi heidän kanssaan. Magdalan Maria ja Maria, Jeesuksen äiti, sekä muut naiset näkivät hänet ylösnousseena Kristuksena. Opetuslapset keskustelivat hänen kanssaan Emmauksen tiellä. Jeesus näyttäytyi heille antaessaan suuren lähetyskäskyn. Paavali kirjoittaa, että jos Raamatun todistus hylätään, silloin julistuksemme ja uskomme ”on turhaa” (1. Kor. 15:14). Opetuslapset toteavat: ”Herra on totisesti noussut ylös – –.” (Luuk. 24:34, VKR.)

Kristus kuvataan myös kaikkien kuolleiden ensihedelmänä (1. Kor. 15:20 alkuteksti, kreik. aparkhē). Se historiallinen tosiasia, että Kristus nousi ruumiissaan kuolleista ja elää tänäkin päivänä, takaa sen, että muutkin kuolleet tullaan herättämään. Kaikki vanhurskaat ”Kristuksesta osallisina tehdään eläviksi” (1. Kor. 15:22). Tässä käytetty kieli viittaa ­tulevaisuudessa tapahtuvaan luomistyöhön, jolloin ”Kristuksen omat” eli hänelle uskolliset herätetään, ”kun hän tulee” (1. Kor. 15:23) ”viimeisen pasuunan soidessa” (1. Kor. 15:52).

`Miksi ylösnousemuksen lupaus on niin keskeistä uskossamme, varsinkin, kun ymmärrämme kuolleiden nukkuvan? Miksi ilman tätä lupausta uskomme olisi turhaa?`