---
title:  Kuka Kirjoitti Raamatun Ja Missä
date:  30/03/2020
---

Kirjoittajien kirjava joukko, heidän eri sijaintinsa ja erilaiset taustansa tarjoavat ainutlaatuisen todistuksen siitä, että Jumala toimii tuodakseen historian ja oman sanomansa ihmisille, jotka ovat kulttuurillisesti yhtä moninaisia kuin kirjan ajateltu lukijakunta.

`Mitä seuraavat raamatunpaikat kertovat Raamatun kirjoittajista ja heidän taustoistaan? (2. Moos. 2:10, Aam. 7:14; Jer. 1:1–6; Dan. 6:2–6; Matt. 9:9; Fil. 3:3–6; Ilm. 1:9.)`

Raamatun ovat kirjoittaneet ihmiset monista eri taustoista ja eri olosuhteissa. Jotkut heistä kirjoittivat palatseista, toiset vankiloista, maanpaosta ja lähetysmatkoiltaan. Näillä miehillä oli toisistaan poikkeava koulutustausta ja erilaiset ammatit. Joidenkin, kuten Mooseksen, oli määrä tulla kuninkaaksi, ja joidenkin, kuten Danielin, oli määrä palvella korkeassa asemassa. Toiset olivat yksinkertaisia paimenia. Jotkut olivat hyvin nuoria, toiset melko iäkkäitä. Eroista huolimatta yksi asia oli heille kaikille yhteinen elivätpä he milloin tai missä tahansa: Jumala oli kutsunut heidät, ja Pyhä Henki antoi heille innoituksen kirjoittaa sanomia Jumalan kansalle.

Jotkut kirjoittajista olivat lisäksi silminnäkijöitä tapahtumille, joista he kirjoittivat. Toiset tutkivat henkilökohtaisesti hyvin tarkkaan tapahtumia tai niistä olemassa olevia asiakirjoja (Joos. 10:13; Luuk. 1:1–3). Kaikki Raamatun osat ovat innoitettuja (2. Tim. 3:16). Tästä syystä Paavali sanoo: ”Kaikki, mitä pyhät kirjoitukset sisältävät, on kirjoitettu meille opiksi, jotta saisimme siitä kestävyyttä, lohtua ja toivoa.” (Room. 15:4.) Jumala, joka loi puhutun kielen, mahdollistaa sen, että hänen valitsemansa ihmiset välittävät innoitetut ajatukset luotettavalla tavalla ihmisten sanoin.

”Jumala on armollisesti nähnyt hyväksi ilmaista maailmalle totuutensa inhimillisten välikappaleiden kautta, ja hän itse, Pyhän Henkensä kautta, teki heidät kykeneviksi tähän työhön. Hän johti heidän mieltään valitsemaan mitä oli puhuttava ja mitä kirjoitettava. Aarre uskottiin saviastioihin, mutta siitä huolimatta se on peräisin taivaasta.” (Pä 15.)

`Niin monta eri kirjoittajaa niin monenlaisissa eri tilanteissa, mutta silti heidän kauttaan paljastuu sama Jumala. Miten tämä hämmästyttävä totuus auttaa vahvistamaan Jumalan sanan todenperäisyyttä?`