---
title:  Jumalan Elävä Sana
date:  29/03/2020
---

Tärkeimpinä sanoina pidetään yleensä viimeisiä sanoja, jotka joku lausuu. Mooses, koko Raamatun perustan laskevan viiden ensimmäisen Raamatun kirjan kirjoittaja, laulaa kansalle laulun juuri ennen kuolemaansa (5. Moos. 31:30–32:43).

`Lue 5. Moos. 32:45–47. Miten Mooses kuvailee Jumalan sanaa ja sen voimaa heprealaisten elämässä, jotka olivat astumassa luvattuun maahan?`

Mooseksen viimeisten sanojen joukossa on vahva kehotus. Kiinnittämällä kansan sydämen Jumalan sanoihin Mooses korosti kansalle, että heidän tulisi edelleen keskittyä Jumalaan ja hänen tahtoonsa heidän elämässään. Opettamalla sanat lapsilleen jokainen sukupolvi siirtäisi eteenpäin Jumalan liittoon kuuluvan pelastussuunnitelman. Huomaa, ettei kansalla ollut oikeutta valita, mitä annetuista sanoista se noudattaisi, vaan sen tuli painaa mieleensä ”kaikki ne sanat” ja käskeä lapsiansa noudattamaan ”kaikkia tämän opetuksen sanoja ja tekemään niiden mukaan” (5. Moos. 32:46, RK 2012).

Maailmanhistorian lopussa Jumalalla tulee olemaan kansa, joka pysyy uskollisena kaikille kirjoituksille, mikä tarkoittaa, että he pitävät Jumalan käskyt ja uskovat Jeesukseen (Ilm. 14:12). Tämä kansa tulee pysymään uskollisena Raamatun opetukselle, joka paitsi takaa rikkaamman elämän maan päällä myös ikuisen elämän siinä kodissa, jonka Jeesus valmistaa meille (Joh. 14:1–3).

`Lue Joh. 1:1–5, 14; Joh. 14:6. Mitä jakeet opettavat Jeesuksesta ja ikuisesta elämästä? Miten lihaksi tullut Sana liittyy Raamatun ilmoitukseen ja innoitukseen?`

Jeesus on Raamatun keskipiste ja tarkoitus. Hänen lihaksi tulonsa Messiaana oli Vanhan testamentin lupausten täyttymys. Hän eli, kuoli ja elää jälleen. Tämä vahvistaa Raamatun paikkansapitävyyden ja todistaa oikeaksi lupauksen ikuisesta elämästä.

`Lue uudelleen 5. Moos. 32:47. Miten olet kokenut omakohtaisesti totuuden siitä, ettei Jumalan sana ole ”mikään tyhjä, merkityksetön sana”? Miksei usko Jumalaan ja kuuliaisuus hänen sanalleen ole koskaan turhaa?`