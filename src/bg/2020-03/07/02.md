---
title: Символи на Божието Слово
date: 09/08/2020
---

`Прочетете Псалми 119:105, Йеремия 23:29, Лука 8:11 и Матей 4:4 . Какви пет символа са използвани за описание на Божието Слово в тези пасажи? Защо според вас тези пет символа са избрани да представят това Слово?`

Различните символи, употребени в тези пасажи, описват някои от основните функции на Божието Слово. Когато споделяме Писанието с други, това е като светлина, озаряваща живота им. Исус, „Светлината на света“, пробива мрака на тяхното неразбиране за това кой е Бог и за естеството на Неговия характер. Умовете, помрачени от неразбиране на Бога, се осветяват от Светия Дух посредством Божието Слово.

Според Йеремия Божието Слово е като огън и чук. То поглъща шлаката на греха в нашия живот и разбива нашите твърди сърца. Когато помагаме на хората да видят в Писанието славата на Исус, техните твърди сърца биват съкрушени, а огънят на Неговата любов поглъща шлаката на самолюбието, алчността, похотта и егоцентричността.

Божието Слово бива сравнено и със семе. Ключовата характеристика на семето е, че то е животворно. На него му е необходимо време, за да порасте. Не всички семена покълват едновременно. Не всички растения растат с една и съща скорост. Но при подходящи условия животът в семето се развива през почвата в нов живот. Когато посадим семето на Божието Слово в сърцата и умовете на другите, ние невинаги ще видим незабавни резултати, но мълчаливо семето расте и в определеното от Бога време, ако отговорят на подтиците на Светия Дух, то ще даде жетва за Божието царство.

Исус сравнява Словото Си с насъщния хляб. Както мнозина от нас знаят, малко неща са така засищащи като добрия самун хляб. Божието Слово задоволява глада на душата и подхранва нашите вътрешни духовни копнежи. Когато споделяте обещанията на Словото с другите и им помагате да открият, че Исус е Словото, животът им ще бъде преобразен чрез Неговата благост, очарован от Неговата любов, смаян от Неговата благодат и удовлетворен от Неговото присъствие.

`Помислете отново върху истините, които знаем единствено от Библията. Какво следва да ни говори това за начина, по който би трябвало да ценим ученията ѝ ?`