---
title: Ползите от изучаването на Божието Слово
date: 11/08/2020
---

Има многобройни ползи от изучаването на Словото Божие. Апостол Петър казва, че чрез обещанията на Писанието ние ставаме „участници в божественото естество“ ( 2 Петър 1:4 ). Яков говори за „всаденото слово, което може да спаси душите ви“ ( Яков 1:21 ). Павел добавя, че „словото на Неговата благодат (...) може да ви назидава и да ви даде наследство между всички осветени” ( Деяния 20:32 ). Библията има изкупително предназначение. Докато откриваме Исус в цялото Писание, ние биваме променени. Като Го гледаме в Неговото Слово, ние ставаме като Него ( 2 Коринтяни 3:18 ). „Както интелектуален, така и духовен закон е, че ние се променяме чрез гледане. Умът постепенно се нагажда към интересуващите го предмети” (Уайт, Е. Великата борба. Изд. „Нов живот“, София, 2001, стр. 377).

`Прочетете 2 Тимотей 3:14-17 и Йоан 17: 14-17 . Какви допълнителни ползи получаваме от изучаването на Божието Слово?`

Когато пише на младия си приятел Тимотей, апостол Павел го призовава да бъде верен на Писанието и споделя какви са ползите от изучаването на вдъхновеното Слово. Според Павел Библията е „полезна за поучение“. Тя разкрива истината и излага грешката. Очертава Божия план за човешкия род. Укорява греховете ни, поправя погрешното ни мислене и ни наставлява в правдата. Писанията разкриват правдата на Христос. Те ни водят от глупостта на нашата собствена греховност към красотата на Неговата правда. Когато видим безкористната любов на Исус в контраст с нашата егоцентричност, застиваме в изумление. Когато виждаме в Писанието дълбочината на Неговото състрадание и грижа, животът ни се променя. Когато споделяме Неговото Слово с другите, те също биват радикално преобразени. Съзирайки Исус в Неговото Слово, ние ставаме все по-подобни на Него. Свидетелстването не се състои в това да споделяме нещата, които мислим или дори това, в което вярваме. То представлява споделяне на вечните истини, намиращи се в Божието Слово. Когато то по изключителен начин е благословило живота ни, ние разполагаме с увереността да кажем на другите как може да благослови и техния живот.

`Помислете за някой случай на затруднение, с който сте се сблъскали лично и как Божието Слово ви е вдъхнало сила. Какво научихте от това преживяване?`