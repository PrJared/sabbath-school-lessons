---
title: Творческата сила на Божието Слово
date: 10/08/2020
---

`Сравнете Евреи 1:1-3, Евреи 4:12 и Псалми 33:6,9. Какво ни казват тези пасажи за силата на Божието Слово?`

Божието Слово е Живото Слово. То носи със себе си силата да осъществи всяко нещо, което заявява. Човешките думи могат да говорят за това, което съществува, но Бог говори за неща, които все още не са направени и след това ги създава със силата на Словото Си. Божието Слово е творческо Слово. Говоримото Слово, което излиза от устата Му, има силата да приведе в съществуване всичко, което изрече.

В историята на Сътворението от Битие, 1 гл. изразът „Бог каза“ се употребява многократно ( Битие 1:3,6,11,14,20,24,26,29 ). Декларативните думи на Бога имат такава сила, че когато Той проговаря, се появява сушата, поникват растения, разпукват се цветя, разцъфтяват плодни дървета и се появяват животни.

Има една удивителна еврейска дума, употребена в Битие, 1 гл. за Божията творческа дейност. Това е думата bara . В конкретната си форма тя се употребява за Божията дейност по създаване на нещо от нищото. Глаголът се използва само когато субектът е Бог. Тоест единствено Бог е способен на bara и Той прави това чрез силата на Своето изговорено Слово.

Бог не просто е създал този свят чрез силата на Словото Си, но Той го поддържа и крепи чрез Своето Слово. Същата сила, която се съдържа в изговореното Божие Слово, се намира и в записаното Му Слово. Същият Свети Дух, Който действа активно при Сътворението, активно вдъхновява и Писанието. Той присъства, когато четем Библията или я споделяме с другите. В Божието Слово има даряваща живот, променяща живота творческа сила. „Творческата енергия, която създаде света, се съдържа в Божието Слово. То придава сила и живот. Всяка заповед е едно обещание. Одобрена от волята, погълната от душата, тя носи със себе си живота на Безконечния. Променя човешкото естество и пресъздава душата в образ Божи” (Уайт, Е. Възпитание. Изд. „Нов живот“, София, 1999, стр. 112).

Когато лично схванем обещанията, съдържащи се в Божието Слово, животът ни се променя, а когато помагаме на другите да схванат тези невероятни обещания, Светият Дух ще промени и техния живот.

`Представете си: Бог каза и стана . Как бихме могли да разберем какво означава това? Какво ни разкрива тази удивителна реалност за Неговата сила? Защо тази истина за Божията творческа сила следва да ни утешава?`