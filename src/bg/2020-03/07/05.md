---
title: Прилагане на Божието Слово
date: 12/08/2020
---

Някакъв изследовател преброил повече от три хиляди обещания в Божието Слово. Всяко от тези обещания идва от сърцето на един любящ Бог, Който „според действащата в нас сила може да направи несравнимо повече, отколкото искаме или мислим“ ( Ефесяни 3:20 ). Божиите обещания са ангажименти, които Той поема към всеки един от нас. Докато изискваме тези обещания чрез вяра и учим другите да ги изискват, небесните благословения се изливат и в нашия живот. Апостол Павел подчертава тази божествена реалност в Римляни, 8 гл.: „Онзи, Който не пожали Своя Син, но Го предаде за всички ни, как няма да ни подари заедно с Него и всичко?“ ( Римляни 8:32 ). Апостол Петър пояснява това обещание, като заявява, че „Неговата божествена сила ни е подарила всичко, което е потребно за живота и за благочестието” ( 2 Петър 1:3 ). Чрез смъртта на Христос на кръста и Неговата победа над Сатана, над началствата и властите на ада, Той е осигурил всичко необходимо, за да живеем благочестив, духовен живот. И обещава да задоволи нашите основни, физически нужди.

`Сравнете 1 Йоан 1:7-9 и Филипяни 4:13,19 . Въпреки че тези обещания са съвсем различни, какво научаваме от тях за Божия характер? Как тези обещания са повлияли на живота ви?`

Обещанията, които прочетохме в тези пасажи, говорят за различни неща, но картината за Бога, която ни дават, е много сходна. Те разкриват един Бог на любящото опрощение, безкрайната сила и грижата за нашите основни нужди. Дават ни увереността, че Той е дълбоко загрижен за нас.

`Прочетете Евреи 3:19; 4:1-3 и Матей 13:58 . Какво ни казват тези стихове за нуждата от вяра?`

В Библията има толкова много прекрасни Божии обещания и когато с вяра изискваме обещанията на Божието Слово и им вярваме, понеже Христос ги е обещал, благословенията им стават наши благословения. Липсата на вяра в способността на Бога да изпълни това, което е обещал в Словото Си, ограничава изпълнението на Неговите обещания в нашия живот. Молете се Той да ви отведе тази седмица при някого, който се нуждае от насърчителните обещания, съдържащи се в Божието Слово.