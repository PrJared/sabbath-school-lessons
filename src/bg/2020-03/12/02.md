---
title: Вестта на настоящата истина за Петър
date: 13/09/2020
---

През цялата история на спасението Бог непрестанно е изпращал специална вест чрез пророческото Слово, за да подготви хората за това, което предстои. Бог никога не може да бъде хванат неподготвен ( Исая 46:9,10 ). Той подготвя Своя народ за бъдещето, като изпраща пророци, разкриващи Неговата вест, преди да се излеят съдбите ( Амос 3:7 ). В дните преди Потопа Той изпраща вест до света чрез Ной за предстоящия потоп. В Египет издига Йосиф, за да подготви страната за глада през седемте години на изобилие. Еврейските пророци предупреждават израилевите водачи за предстоящото унищожение на Йерусалим от вавилонските армии. Вестта за покаяние на Йоан Кръстител подготвя народа за първото идване на Исус.

`Прочетете 2 Петър 1:12 . Какъв израз употребява Петър, за да опише Божията вест към своето поколение?`

`Прочетете 2 Петър 1:16-21 . Коя е тази вест на „настоящата истина”, прогласявана от Петър и учениците?`

Вестта с вечна стойност за I век е идването на Христос. Любовта на Отец се разкрива чрез жертвата на Христос на кръста. Въпреки че „заплатата за греха е смърт“, чрез Христос е осигурен вечният живот за всички. Нашият избор е дали ще го приемем чрез вяра ( Римляни 3:23; Римляни 6:23; Ефесяни 2:8 ). Тази вест за спасение в Исус никога няма да остарее. Тя е истина за всяко поколение.

Последната книга на Библията, „Откровение“, представя Исус и Неговото вечно спасение в контекста на края на времето, за да подготви хората за скорошното Му завръщане. Тя разкрива колко фалшиви са човешките предания и егоцентрична религиозност. „Откровение“, от началото до края, разкрива Исус и Неговото дело в полза на човечеството.

Христос е истинският свидетел за характера на Своя Отец. Той е „владетелят над земните царе“. Той е Онзи, „Който ни обича и ни е развързал от греховете ни чрез кръвта Си и Който ни е направил Царство от свещеници на своя Бог и Отец“ (вж. Откровение 1:1-6 ). Откровението е свързано с Исус и с Неговата вест в края на времето, за да подготви народа Му за Неговото скорошно завръщане.

`Когато мислите за книгата „Откровение“, какво е първото, което ви идва наум? Дали мислите ви са насочени повече към зверове и пророчески символи, отколкото към Исус? Защо според вас Исус ни е дал пророчествата от „Откровение“? Как те разкриват Неговите любящи планове за човечеството?`