---
title: По-пълно разбиране на Божията вест
date: 16/09/2020
---

Последната вест на „Откровение“ представя Исус в пълнотата на Неговата спасителна благодат за цялото човечество ( Откровение 14:6 ). Това е сериозен призив да се „боим“ или да отдаваме почит на Бога във всичко, което правим – да зачитаме Неговите заповеди и да се покоряваме на закона Му в светлината на Божия съд ( Откровение 14:7 ). Да се „боим от Бога“ е свързано с начина ни на мислене. Това е призив да живеем, за да угодим на Него и да Го поставим на първо място във всичките ни мисли. То е отношение на послушание, което ни подтиква да водим благочестив живот ( Притчи 3:7; Деяния 9:31; 1 Петър 2:17 ). Тази вест ни приканва и да „отдадем слава” на Бога. Отдаването на слава на Господа е свързано с това, което правим във всеки аспект от живота си.

`Прочетете Еклесиаст 12:13,14 и 1 Коринтяни 6:19,20 . Как тези стихове ни помагат да разберем какво означава както да се боим от Бога, така и да Му отдадем слава?`

В една епоха на морална безотговорност, когато милиони хора смятат, че не са отговорни пред никого, освен пред самите себе си, тази вест за часа на съда ни напомня, че носим отговорност за своите действия. Съществува връзка между отношението на почтителност към Бога, послушанието спрямо Бога и съда. Покорността е плод на спасителните отношения с Исус. Само Неговата правда е достатъчно добра, за да устои в съда, и в Неговата правда имаме сигурност. Чрез правдата Му живеем, за да прославим името Му във всичко, което вършим.

`Прочетете Откровение 14:7; Откровение 4:11; Битие 2:1-3 и Изход 20:8-11 . Каква е основата на цялото истинско поклонение пред Бога и как съботата отразява това разбиране?`

Сатана атакува съботата, защото знае, че тя е самото сърце на поклонението. Съботата издига Христос като Създател и призовава всички мъже и жени по цялата земя: „Поклонете се на Този, Който е направил небето и земята“ ( Откровение 14:7 ). Тя говори съвсем навременно в една епоха на еволюция. Призовава ни да се покланяме на Исус, Който ни е създал и Който ни дава усещането за истинската ни стойност в Него.

`Помислете колко важна е съботата като напомняне за Бога като наш Създател и следователно, като Единствен, достоен за нашето поклонение. В крайна сметка има ли друго, по-важно учение, че Бог да заповяда, забележете, да заповяда! да отделяме една седма от живота си всяка седмица, за да ни помогне да го запомним като наш Създател?`