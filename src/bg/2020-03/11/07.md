---
title: Разширено изучаване
date: 11/09/2020
---

Прочетете Марк 5:25-34.

„Учудената тълпа, която се бе прилепила до Исус, не осъзнаваше, че има достъп до жизнена сила. Но когато страдащата жена протегна ръка, за да Го докосне с вярата, че ще бъде излекувана, тя почувства тази сила. Така е и с духовните неща. Няма никаква полза, ако говорим небрежно за религия или се молим, без да имаме духовен глад и жива вяра. Привидната вяра в Христос, която Го приема само като Спасител на света, никога не може да излекува душата. Спасителната вяра не е само интелектуално съгласие с истината (…) Не е достатъчно да вярваме нещо ЗА Христос; ние трябва да вярваме ВЪВ Него. Единствената вяра, която ще ни помогне, е вярата, приемаща Го за личен Спасител; вярата, която взима Неговите заслуги и ги прави свои (…)

Изповядването на Неговата вярност е избраното от Небето средство за разкриване на Христос пред света. Ние трябва да признаваме Неговата благодат така, както е била изявена чрез святите мъже в древността, но най-ефикасно е свидетелството за нашата лична опитност. Ние сме свидетели за Бога, когато разкриваме действието на Божествената сила вътре в себе си. Животът на всеки човек се различава от живота на останалите и опитността на всекиго е съвсем различна от опитността на другите. Бог желае нашата възхвала към Него да се издига пречупена през призмата на собствения ни характер. Ако са подкрепени от христоподобен живот, тези скъпоценни потвърждения за прославата на Неговата благодат имат непреодолима сила, която действа за спасение на души“ (Уайт, Е. Копнежът на вековете. Изд. „Нов живот“, София, 2005, стр. 206-207).

**Въпроси за разискване**

`Кои са елементите на едно убедително свидетелство? Прочетете свидетелството на Павел пред Агрипа в Деяния 26:1-23 . Каква е основата на неговото свидетелство?`

`Защо според вас нашето лично свидетелство за това, което Христос е сторил за нас, е толкова силно? Обаче как ще отговорите на въпроса: Добре, това се е случило на теб, но какво ще стане, ако аз нямам подобно преживяване? Защо твоето преживяване трябва да ме научи на каквото и да било относно причината да следвам Исус?`

`Кои са някои от нещата, които бихте искали да избегнете, когато споделяте своето свидетелство с някой невярващ?`

`Размишлявайте върху въпроса относно увереността в спасението. Защо тя е толкова важна част от християнската опитност? Как да бъдем сигурни в собственото си спасение, като същевременно не сме самонадеяни?`

Тази събота, 12.09.2020 г. , ще се молим за църкви „Кюстендил-Свобода” и „Лиляч”.