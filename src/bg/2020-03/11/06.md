---
title: Нещо, за което си струва да свидетелстваме
date: 10/09/2020
---

`„ Съразпънах се с Христос и   сега   вече не аз живея, а Христос живее в мен; а животът, който сега живея в тялото, живея го с вярата, която е в Божия Син, Който ме възлюби и предаде Себе Си за мене“ (Галатяни 2:20).`

Със сигурност ще са нужни жертви, когато приемем Христос. Има неща, от които Той ни моли да се освободим. Исус ясно посочва посвещението, което е необходимо, за да Го последваме: „Ако някой иска да дойде след Мене, нека се отрече от себе си, нека носи кръста си всеки ден и нека Ме следва“ ( Лука 9:23 ). Смъртта на кръстта е болезнена смърт. Когато предаваме живота си на изискванията на Христос и този „стар човек“ на греха бъде разпнат (вж. Римляни 6:6 ), това е болезнено. Понякога е болезнено да се откажеш от съкровените желания и дългогодишните си навици, но наградата далеч надвишава болката.

Силните свидетелства, които оказват влияние върху живота на другите, се фокусират върху това, което Христос е направил за нас, а не върху онова, от което сме се отказали заради Него. Те се фокусират върху Неговата жертва, а не върху нашите така наречените „жертви“. Защото Христос никога не ни моли да се откажем от нещо, което е в наш интерес да запазим.

И все пак историята на християнството е изпълнена с истории на хора, които е трябвало да направят големи жертви заради Христос. Не че тези хора са спечелили спасението си или че постъпките им, без значение колко са били безкористни и самоотвержени, са им дали заслуги пред Бога. Но в повечето случаи, осъзнавайки това, което Христос е направил за тях, тези мъже и жени са били готови да положат всичко на жертвения олтар, според Божия призив в живота си.

`Прочетете Йоан 1:12; Йоан 10:10; Йоан 14:27 и 1 Коринтяни 1:30 . Нашето свидетелство винаги се основава на онова, което Христос е сторил за нас. Избройте някои от дарбите на Неговата благодат, споменати в текстовете по-горе.`

В светлината на горепосочените текстове, помислете какво е направил Христос за вас. Може би сте били посветени християни през целия си живот или вероятно сте преживели по-драматично обръщане. Размишлявайте колко добър е бил Исус спрямо вас и си спомнете целта, мира и щастието, които Той ви е дал. Помислете за случаите, в които ви е подарил сили да преживеете трудните моменти в своя живот.

`Какви жертви сте били призовани да направите в името на Христос? Какво научихте от вашите опитности, което може да бъде благословение за другите?`