---
title: Свидетелстване с увереност
date: 09/09/2020
---

`Прочетете 1 Йоан 5:11-13; Евреи 10:19-22 и 1 Коринтяни 15:1,2 . Какво уверение за вечен живот ни дават Писанията, което ни позволява да свидетелстваме с увереност за нашето спасение в Христос?`

Ако нямаме лично уверение за спасението в Исус, не е възможно да го споделим с друг човек. Ние не можем да споделим това, което сами нямаме. Има съвестни християни, които живеят в състояние на вечна несигурност и се питат дали някога ще станат достатъчно добри, за да бъдат спасени. Както веднъж казал някакъв мъдър възрастен проповедник: „Когато гледам себе си, не виждам възможност да бъда спасен. Когато гледам Исус, не виждам възможност да бъда изгубен“. Думите на Господа отекват с увереност през вековете: „Към Мене погледнете и спасени бъдете, всички земни краища; защото Аз съм Бог – и няма друг” ( Исая 45:22 ).

Нашият Господ иска всеки един от нас да се радва на спасението, което Той така свободно предлага. Той копнее да изпитаме какво означава да бъдем оправдани чрез Неговата благодат и да бъдем свободни от осъждането, което носи вината за греха. Както казва Павел в Римляни, 5 глава: „И така, оправдани чрез вяра, имаме мир с Бога чрез нашия Господ Исус Христос“ ( Римляни 5:1 ). Той добавя, че можем да имаме увереността: „сега няма никакво осъждане на тези, които са в Христос Исус“ ( Римляни 8:1 ). Апостол Йоан потвърждава, че „който има Сина, има този живот; който няма Божия Син, няма този живот”( 1 Йоан 5:12 ).

Ако с вяра сме приели Исус и Той живее в сърцата ни чрез Светия Си Дух, днес имаме дара на вечния живот. Това не означава, че след като преживеем Божията благодат и спасение в Христос, никога не можем да ги изгубим ( 2 Петър 2:18-22; Евреи 3:6; Откровение 3:5 ). Винаги имаме свободния избор да се отдалечим от Него, но след като сме изпитали Неговата любов и сме разбрали дълбочината на Неговата жертва, никога не бива да избираме да се отдалечим от Този, Който ни обича толкова много. Ден след ден ще търсим възможности да споделяме с другите благодатта, дадена ни в Исус.

`Имате ли увереността в спасението в Исус? Ако е така, на какво се основава тя? Защо имате такава увереност? Къде се крие тя? От друга страна, ако не сте сигурни, защо не сте сигурни? Как бихте могли да намерите тази увереност?`