---
title: Разказване историята на Исус
date: 08/09/2020
---

Кои са първите мисионери, изпратени някога от Исус? Те не са сред учениците. Не са сред дългогодишните Му последователи. Първите мисионери, изпратени от Исус, са необуздаемите мъже, обладаните от демони, които няколко часа по-рано са тормозели селските райони и са всявали смут в сърцата на околните жители.

Със свръхестествена демонична сила един от тези обладани от демони е скъсал веригите, с които е бил вързан, пищял е с ужасяващи викове и е осакатявал собственото си тяло с остри камъни. Агонията в техните гласове просто е отразявала по-дълбоката агония в душите им ( Матей 8:28,29; Марк 5:1-5 ).

Но тогава те са срещнали Исус и животът им се е променил. Никога повече няма да бъдат същите. Исус е прогонил демоните-мъчители от телата им в стадо свине и те са се хвърлили от една скала в морето ( Матей 8:32-34; Марк 5:13,14 ).

`Прочетете Майтей 8:28-34 . Какво става с тези мъже и какво установяват градските жители, когато излизат да видят какво се е случило?`

Обладаните от демони вече са нови хора, преобразени чрез силата на Христос. Техните съграждани ги намират седнали в краката на Исус, попиващи всяка дума от устата на Учителя. Трябва да отбележим, „Евангелието от Матей“ казва, че са били освободени двама обладани от демони, докато „Евангелието от Марк“ се фокусира само върху единия от двамата. Но същественото е, че Исус ги е възстановил физически, психически, емоционално и духовно.

`Прочетете Марк 5:18-20 . Очевидно промененият човек, доскоро обладан от демони, този новоповярвал, иска да остане с Исус, но какво го изпраща Христос да направи?`

„Тези мъже имаха щастието да чуят учението на Христос, макар и за много кратко време. Никога преди не бяха слушали Негова проповед. Не можеха да поучават народа като учениците, които бяха всеки ден заедно с Христос. Но те изпитаха върху себе си доказателството, че Исус е Месия. Можеха да разкажат онова, което знаят, което сами бяха видели, чули и почувствали от Христовата сила. Всеки, чието сърце е било докоснато от Божията благодат, може да постъпи така“ (Уайт, Е. Копнежът на вековете. Изд. „Нов живот“, София, 2005, стр. 203). Техните свидетелства подготвят Декаполис, десетте града на брега на Галилейското езеро, да приемат ученията на Исус. Това е силата на личното свидетелство.