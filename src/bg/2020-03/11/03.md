---
title: Преобразяващата сила на личното свидетелство
date: 07/09/2020
---

Яков и Йоан, синовете на Зеведей, са известни като „Синовете на гърма“ ( Марк 3:17 ). Всъщност именно Исус им дава това прозвище. Наблюдаваме илюстрация за буйния темперамент на Йоан, когато Исус и Неговите ученици пътуват през Самария. В опита си да намерят място за пренощуване, те се сблъскват с противопоставяне поради предразсъдъците на самаряните спрямо евреите. Отказват им дори и най-скромните места за настаняване.

Яков и Йоан смятат, че имат решение на проблема. „Като видяха това учениците Му Яков и Йоан, казаха: Господи, искаш ли да заповядаме да падне огън от небето и да ги изтреби, както направи и Илия?“ ( Лука 9:54 ). Исус смъмря двамата братя и всички тихо напускат селото. Пътят на Исус е път на любовта, а не на военизираната сила.

В присъствието на Исусовата любов прибързаността и гневът на Йоан се преобразяват в любяща доброта и нежен състрадателен дух. В „Първото послание на Йоан“ думата любов се споменава почти четиридесет пъти; а в различните ѝформи се споменава 50 пъти.

`Прочетете 1 Йоан 1:1-4; 3:1; 4:7-11 и 1 Йоан 5:1-5. Какво ви разкриват тези пасажи за свидетелството на Йоан и за промените, настъпили в живота му поради неговото общение с Исус?`

Във вселената съществува един вечен принцип. Елън Уайт чудесно разкрива този принцип със следните думи: „ Насилието противоречи на принципите на Божието управление. Бог желае служене единствено от любов; а любовта не се налага със заповед; тя не се печели със сила или власт. Само любовта поражда любов “ (Копнежът на вековете, стр. 22 – англ. изд.).

Когато сме посветени на Христос, Неговата любов ще свети чрез нас към другите. Най-силното свидетелство на християнството е промененият живот. Това не означава, че никога няма да допускаме грешки и че понякога може да не сме онези проводници на любовта и благодатта, каквито би трябвало да бъдем. Но това означава, че в идеалния случай любовта на Христос ще протича от нашия живот и ще бъдем благословение за околните.

`Колко добре отразявате любовта на Христос към другите? Помислете за последиците от своя отговор.`