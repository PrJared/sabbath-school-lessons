---
title: Различните дарби – обединени за служене
date: 02/08/2020
---

Някога замисляли ли сте се колко различни са един от друг учениците? Техният произход, индивидуалност, темперамент и дарби до голяма степен се различават. Но това не е пасив за църквата. То е нейната силна страна. Матей, един бирник, е прецизен, точен и дисциплиниран. В контраст Петър често говори прибързано, той е ентусиазиран и импулсивен, но има вродени качества на лидер. Йоан е добросърдечен, но и избухлив. Андрей лесно общува с хората, той е наясно с обкръжението си и е чувствителен спрямо другите. Тома има естествената склонност да оспорва и често се съмнява. Всеки от тези ученици, въпреки че притежава различна индивидуалност и дарби, е използван по силен начин от Бога в свидетелстването за Него.

`Прочетете 1 Коринтяни 12:12,13,18-22. Какво откриваме в тези пасажи за нуждата от хора с различни дарби в тялото Христово, църквата?`

Бог с радост използва хора от различен произход, с различни таланти и способности, и им придава дарби за служене. Христовото тяло не е хомогенна група от еднакви хора. Това не е клуб от хора с еднакъв произход, мислещи по един и същ начин. То е динамично движение на хора с различни дарби, обединени в любовта си към Христос и Писанието и посветени на споделянето на Неговата любов и истина със света ( Римляни 12:4; 1 Коринтяни 12:12 ). Членовете на Христовото тяло имат различни дарби, но всеки е ценен; всеки е от съществено значение за здравословното функциониране на Христовото тяло. Също както очите, ушите и носът имат различни функции, но са необходими на тялото, така са необходими и всички дарби ( 1 Коринтяни 12:21,22 ).

Ако внимателно анализирате човешкото тяло, дори най-малките му части играят съществена роля. Помислете например за миглите. Ами ако нямахме нещо на пръв поглед толкова незначително като миглите? Праховите частици биха замъглили зрението ни, а последиците от това биха нанесли непоправими щети. Онзи църковен член, който ни се струва „най-незначителен“, е съществена част от Христовото тяло и е получил дар от Светия Дух. Когато напълно посветим тези дарби на Бога, всеки от нас може да предизвика вечна промяна.

`Независимо колко сте талантливи, кои са нещата, в които не сте много добри, а другите от църквата са? Как това би трябвало да ни помогне, за да останем на подходящото за нас място?`