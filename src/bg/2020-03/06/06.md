---
title: Надграждане на нашите дарби
date: 06/08/2020
---

`Прочетете притчата за талантите в Матей 25:14-30 . Коя е най-важната мисъл, открояваща се в тази история? Защо първите двама слуги са похвалени от Бога, а последният е осъден? Какво ни казва тази притча за използването на нашите таланти? Обърнете специално внимание на Матей 25:29 .`

Господарят дава на всеки слуга таланти, „на всеки според способността му“ ( Матей 25:15 ). Всеки човек получава различна сума. Един получава пет таланта, другият – два, а третият – един. Всеки слуга има право на избор как да вложи или да използва дадените му таланти. Тук ключовият момент е, че това, което им е дадено, не е тяхна собственост. То принадлежи на някого другиго, който им е поверил отговорността за него.

Загрижеността на господаря не е кой има по-висши и кой – по-низши таланти. Няма значение кой колко таланта е получил. Загрижеността е как е постъпил всеки един от тях с това, което му е било поверено.

Ап. Павел го споделя по следния начин във 2 Коринтяни 8:12 : „Защото ако има усърдие, то се приема според колкото има човек ,  а не според колкото няма“. За Бога важното е не толкова какво имате, а по-скоро какво правите с това, което имате.

Господарят похвалва първите двама слуги, защото са били верни в използването на своите таланти. Техните таланти са се увеличавали колкото повече са влизали в употреба. „Нечестивият“ слуга не е използвал таланта, който господарят му е дал, и той не се е умножил. Вечна истина е, че „Законът на служенето става свързваща брънка, която ни съединява с Бога и с нашите ближни“ (Уайт, Е. Притчи Христови. Изд. „Ел Уай“, София, 2013, стр. 211). Неверният слуга е пропилял своята възможност да служи и в крайна сметка е загубил способността си за служене.

Когато използваме дадените ни от Бога дарби за прослава на Неговото име, те ще се увеличават, умножават и разгръщат. Как бихте могли да откриете дарбите, които Бог ви е дал? Смирено Го помолете да ви разкрие сферите, в които желае да служите. И когато бъдете вдъхновени, включете се в служенето. Вашите дарби ще растат, докато ги използвате, и вие ще изпитвате удовлетворение от служенето за Него.

`Помислете върху тази притча и я приложите в собствения си живот. Какво, ако изобщо има такова, ви казва тя за това, което правите с даденото от Бога? (Не забравяйте, че всичко, което имате, е дар от Бога.)`