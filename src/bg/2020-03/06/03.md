---
title: Бог – Дарителят на всички добри дарове
date: 03/08/2020
---

Според 1 Коринтяни 12:11,18; Ефесяни 4:7,8 и Яков 1:17 Бог е дарителят на всички дарби и „всеки съвършен дар“ идва от Него. Следователно можем да бъдем сигурни, че Той ще ни придаде най-добрите дарове на Светия Дух, най-подходящо подбрани според нашата индивидуалност и ще използва по най-добрия начин уменията ни, за да служим на Неговата кауза и да прославим името Му.

`Прочетете Марк 13:34 и 1 Коринтяни 12:11 . На кого Бог дава духовни дарби?`

Библията е пределно ясна. Бог има специална задача за всекиго от нас в споделянето на евангелието с другите. В притчата на Исус за собственика, оставящ дома си на своите слуги и молещ ги да се грижат за него, господарят на дома назначава на слугите си определената им работа ( Марк 13:34 ). На всеки човек е поставена задача и Бог дава духовни дарби на всички, за да изпълнят божествената задача или служене, към което са призовани. Когато предадем живота си на Христос и чрез кръщението станем членове на Неговото тяло, църквата, Светият Дух придава дарби, така че да можем да служим на тялото и да свидетелстваме на света.

През 1903 г. Елън Уайт пише писмо на определен човек, за да го насърчи да използва дарбите, дадени му от Бога за служене. „Всички ние сме членове на Божието семейство, като Бог на всички в по-голяма или по-малка степен е поверил таланти и те са отговорни за използването им. Независимо дали талантът ни е малък, или голям, ние трябва да го използваме в служба за Бога и да признаем правото на всеки друг да използва поверените му дарби.

Никога не трябва да омаловажаваме дори и най-малкия физически, интелектуален или духовен капитал“ (Писмо 260, 2 декември 1903 г).

`Прочетете Деяния 10:36-38; Матей 3:16,17 и Деяния 2:38-42 . Какво ни учат тези текстове за обещанието на Светия Дух при кръщението?`

Също както Исус е помазан със Светия Дух при кръщението Си, за да Го подготви и напълно да обезпечи служенето Му в света, на всекиго от нас е обещано да получи Светия Дух при своето кръщение. Бог копнее да имаме положителна увереност, че Той е изпълнил Словото Си и ни е предал духовни дарби, за да благослови Своята църква и света.