---
title: Откриване на вашите дарби
date: 05/08/2020
---

`Сравнете 1 Коринтяни 1:4-9 с 2 Коринтяни 1:20-22 . Какво ни казват тези пасажи за Божиите обещания и особено за духовните дарби преди Второто пришествие на Христос?`

Бог обещава, че всички дарби на Светия Дух ще бъдат изявени в Неговата църква точно преди завръщането на нашия Господ. Обещанията Му са сигурни. Той ни е дал свидетелството на Светия Дух в сърцата ни, за да насочва всекиго от нас към разбирането на дадените ни от Него дарби. Бог ни дава дарбите и Той чрез Духа Си ни ги разкрива.

`Прочетете Лука 11:13, Яков 1:5 и Матей 7:7 . Какво ни кани да направим Бог, ако искаме да открием дарбите, които Той е дал на всеки един от нас?`

Получаваме дарбите на Духа, когато се посветим на Бога и Го молим да ни разкрие кои дарби ни е подарил. Когато сърцата ни се изпразнят от самолюбие и нашият приоритет стане да служим на Исус, Неговият Дух ще ни впечатли с дарбите, които е приготвил за нас. „Изливането на Духа бе получено едва когато с вяра и молитва учениците се бяха предали напълно на Неговото действие. Тогава небесните блага бяха поверени на Христовите последователи по един особен начин (…) Дарбите са вече наши в Христос, но истинското им притежание зависи от това дали сме приели Божия Дух“ (Уайт, Е. Притчи Христови. Изд. „Ел Уай“, София, 2013, стр. 211-212).

Духовните дарби (виж 1 Коринтяни 12:4-6 ) са качествата, които Бог придава, за да можем да Му служим ефективно. Служенията са общите сфери, в които можем да изразим своите дарби, а дейностите са специфичните събития, които ни позволяват да използваме своите дарби. Духовните дарби не идват напълно развити. Когато Светият Дух ви впечатли с някаква област на служене, молете се Той да ви доведе до конкретно служене, за да упражнявате дарбата си чрез мисионска дейност.

`Какви са вашите конкретни дарби, и по-важното – как бихте могли да подобрите тези дарби в служене на Господа?`