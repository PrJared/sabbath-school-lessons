---
title: Разширено изучаване
date: 07/08/2020
---

Прочетете статията „Талантите“ от кн. „Притчи Христови“ на Елън Уайт.

Правилното разбиране на библейското учение за духовните дарби носи единство на църквата. Осъзнаването, че всеки един от нас е ценен и необходим член на Христовото тяло, е обединяваща мисъл. Всеки член на църквата е необходим за изпълнението на Христовата мисия. Всеки член е надарен за служене.

„На всекиго е дадена работа, която да извърши за Господаря. На всеки от слугите Му са поверени специални дарби, таланти. „На един даде пет таланта, на друг – два, на трети – един, на всеки според способността му.“ Всеки слуга разполага с нещо поверено, за което е отговорен. Различните дарби са ни дадени според различните ни способности. Раздавайки даровете Си, Бог е бил безпристрастен. Той е дал на всекиго таланти според познатите сили на слугите Си и очаква те да Му върнат според дареното“ (Уайт, Е. Свидетелства към Църквата. Т. 2, изд. „Ел Уай“, София, 2012, стр. 231).

Помнете също, че дарбите на Духа са дадени за Божия слава, а не за нашата собствена. Бог ги дава за прослава на името Си и за напредъка на делото Си.

**Въпроси за разискване**

`Разсъждавайте повече върху мисълта, че всеки от нас е получил дарби от Бога. Какви практични последици има това за вашата местна църква? Каква промяна може да настъпи в ангажираността на всеки член в служенето благодарение на тази мисъл?`

`Споделете с членовете на съботноучилищната си група какво благословение сте получили от дарбите на някой друг член. Споделете с групата как сте открили собствените си духовни дарби. Според вас какви са вашите дарби и как ги използвате за благословение на другите?`

`Този урок посочва, че нашите дарби нарастват, когато ги използваме. Замислете се за живота си. Можете ли да се сетите за дарби, които Бог ви е дал и които са се умножили, докато сте ги използвали за слава на Неговото име? Същевременно си задайте отново въпроса, поставен в края на частта за четвъртък, за това каква вярност проявявате спрямо онова, което Бог ви е подарил.`

Тази събота, 08.08.2020 г. , ще се молим за църкви „Кардам” и „Карлово”.