---
title: Целта на духовните дарби
date: 04/08/2020
---

`Прочетете 1 Коринтяни 12:7 и Ефесяни 4:11-16 . Защо Бог придава духовни дарби на всеки вярващ? Какво е предназначението на тези дарби?`

Духовните дарби служат за няколко цели. Бог ги дава, за да подхранва и подсилва Своята църква, да осъществи Своето служене. Те са предназначени да развият една единна църква, готова да изпълни Неговата мисия в света. Библейските автори ни дават примери за духовните дарби, които Бог предоставя на Своята църква, като пасторство, служене, прогласяване, поучение, насърчаване и дарителство. Писанието говори и за дарбите на гостоприемството, милостта, ползотворността и жизнерадостта, ако трябва да споменем само някои от тях. За по-пълен списък прочетете Римляни, 12 гл. и 1 Коринтяни, 12 гл.

Може би се питате за връзката между духовните дарби и вродените таланти. Духовните дарби са божествено придадени качества, които се дават от Светия Дух на всеки вярващ, за да го подготвят за неговото специално служене в църквата и роля в света. Те могат също така да включват и вродените таланти, осветени от Светия Дух и използвани в служене за Христос. Всички вродени таланти са дадени от Бога, но не всички се използват в служене за Христос.

„Особените дарби на Духа не са единствените таланти, представени в притчата. Тя включва всички дарби и таланти, били те първични или придобити, естествени или духовни. Всички трябва да се използват в Христовото служене. Ставайки Негови ученици, ние Му се предаваме изцяло, с всичко, което притежаваме. Той ни връща същите дарби пречистени и облагородени, за да бъдат използвани за Негова прослава в благословението на ближните ни“ (Уайт, Е. Притчи Христови. Изд. „Ел Уай“, София, 2013, стр. 212).

Също така Бог установява специални дарби, като дара на пророчество и специфични служби в църквата, включително пастори, старейшини и учители, които са учители в тялото на Христос, за да се грижат и обезпечат всеки член за служене (вж. Ефесяни 4:11,12 ). Функцията на цялото църковно ръководство е да помага на всеки член да открие духовните си дарби и да се научи да ги използва за съграждане на Христовото тяло.

`Кои са някои от вродените таланти, които имате, а те – колкото и полезни и благотворни да са в светска среда – могат да бъдат истинско благословение и за църквата?`