---
title: Изграждане на печелившо отношение
date: 22/08/2020
---

### За изучаване през седмицата
Йоан 4:27-30; Матей 15:21-28; 2 Солунци 1:1-4; Римляни 15:7; Ефесяни 4:32; 1 Петър 3:15.

> <p>Стих за запаметяване</p>
> „А почитайте със сърцата си Христос като Господ, като бъдете винаги готови да отговаряте (но с кротост и страхопочитание) на всеки, който ви пита за вашата надежда” (1 Петър 3:15).

Колкото повече изучаваме живота на Исус, толкова повече се удивляваме на способността Му да приема и подкрепя хората. Въпреки че сурово изобличава религиозните водачи на Своето време, Той с радост приема тези, които се борят с греха, разяждани са от вина и се чувстват безнадеждно осъдени. Неговата благодат е за тях. Милостта Му се простира и към най-порочните грешници. Дълбочината на опрощението Му е безкрайно по-дълбока от дълбочината на техния грях. Любовта Му не познава граници.

Исус никога не проявява оттенък на гордост или превъзходство. Той вижда във всяко човешко същество личност, създадена по Божи образ, но паднала поради греха – човек, когото Той е дошъл да спаси. Никой не е извън обсега на любовта Му. Никой не е паднал толкова ниско, че Неговата благодат да не може да го достигне. Той проявява уважение към всички, с които влиза в контакт, и се отнася с достойнството, което заслужават. Влияе на хората в името на Царството, понеже вярва в тях. Техният живот бива променен от Неговото присъствие, защото Той проявява толкова дълбока загриженост за тях. Те се издигат, за да се превърнат в това, което Той вярва, че могат да бъдат.

В урока през тази седмица ще изследваме по-задълбочено отношението на Исус към хората и ще открием как да приложим тези принципи в собствения си живот.