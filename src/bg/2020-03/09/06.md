---
title: Истината, представена с любов
date: 27/08/2020
---

Исус не пренебрегва представянето на истината заради „любовта сама по себе си“, защото това не би било любов. Любовта винаги се стреми към най-доброто за другия. Няма конфликт между любовта и истината. Истината, представена смирено и любезно, е изява на любовта. Исус казва: „Аз съм пътят, истината и животът“ ( Йоан 14:6 ). Исус е единственият начин за спасение ( Деяния 4:12 ). Неговата благодат ни спасява, за да можем да узнаем истината Му и да живеем Неговия живот. Истината без любов води до задушаващо законничество, унищожаващо духовния живот. Така наречената „любов“ без истина води до толерантен сантиментализъм без съдържание, оставяйки човека да се носи по вълните на море от несигурност. Истината, представена с любовта, води до автентично християнско преживяване, което осигурява ясна посока, цел и сигурност.

`Прочетете 1 Петър 3:15; 2 Тимотей 4:2 и Тит 3:4,5 . Какви изрази в тези стихове разкриват баланса между представянето на библейската истина и смирения, приемащ дух?`

Новозаветните автори никога не наблягат на любовта над истината. Те прекрасно съчетават любовта и истината, благодатта и закона, състраданието и честността. Петър препоръчва на вярващите: „Бъдете винаги готови да отговаряте (но с кротост и страхопочитание) на всеки, който ви пита за вашата надежда“ ( 1 Петър 3:15 ). С други думи, трябва да знаете в какво вярвате, защо вярвате в това и да можете да обясните в какво вярвате и защо. Това не означава, че имате всички отговори или трябва да можете да убедите другите в своите убеждения. Това означава само, че с „кротост и страхопочитание” – т.е. със смирение и усещане за величието на разглежданите въпроси – да можете да обясните и да защитите своята вяра.

Павел съветва младия си съработник Тимотей: „Проповядвай словото, настоявай навреме и не навреме, изобличавай, порицавай, увещавай с голямо търпение и непрестанно поучаване” ( 2 Тимотей 4:2 ). Той напомня на Тит, че именно Божията доброта и любов е спасила онези, които са се новородили в Него ( Тит 3:5 ).

Ние също сме призовани да представяме истината на любовта с пълна кротост и смирение. Нашият Господ ни кани да се присъединим към Него в споделянето на Неговата вест за последното време до един свят, умиращ без Христос – с любов и с приемственост.

`Ако някой те попита: „Защо си християнин?“ – как би отговорил и защо?`