---
title: Представяне на истината с любов
date: 25/08/2020
---

Самото приятелство не печели хората за Христос. Може да имаме много приятели, хора, с които ни е приятно да бъдем и на които им е приятно да бъдат с нас, но ако никога не им кажем какво означава Исус за нас и как Той е променил живота ни, нашето приятелство може да не предизвика почти никаква промяна за вечността. Разбира се, може да ни е забавно да прекарваме време заедно, но Бог ни призовава да бъдем нещо повече от просто забавление един за друг. Самото приятелство няма да доведе хората при Христос, но недружелюбните нагласи могат да ги отблъснат от Него.

Апостол Павел ни напомня да говорим „истината с любов“ ( Ефесяни 4:15 ). Приятелските връзки се изграждат, когато се съгласяваме с хората колкото се може повече, демонстрираме приемане и им правим комплименти, където е уместно. Колко важно е да си създадем навика да търсим доброто в хората, а не лошото.

`Прочетете 2 Солунци 1:1-4 . Избройте някои от специфичните неща, за които Павел прави комплимент на солунците .`

Има такива, които сякаш се радват да търсят неща, които не са наред в другите, ако не заради друго, то поне защото това ги кара да се чувстват по-добре със самите себе си.

При апостол Павел е точно обратното. Той търси положителното в църквите, на които служи. Разбира се, укорява грешките и не толерира греха, но фокусът му пада върху съграждането на основаните от него църкви. Един от начините, чрез които го прави, е чрез изтъкване на правилно извършените от тях неща.

Свидетелството на Елън Уайт за значението на положителните връзки е забележително. „Ако смирим себе си пред Бога и бъдем сърдечни, учтиви, нежни и жалостиви, ще има сто обръщания в истината там, където сега има само едно“ (Свидетелства към Църквата. Т. 9, стр. 189 – англ. изд.).

`Помислете за миг върху горепосоченото твърдение. Какво би означавало за вашата църква, ако сърдечността, учтивостта, нежността и милостта преливаха от сърцето на всеки член? Как би изглеждала една такава църква? Вгледайте се в собственото си сърце и се запитайте за начина, по който бихте могли да израснете в тази сфера.`