---
title: Податливост към евангелието
date: 23/08/2020
---

`Прочетете Йоан 4:27-30,39-42 . Как взаимодействието на Исус със самарянката илюстрира истината, че най-различни видове хора са отворени за евангелието дори на най-неочаквани места?`

Последното място, на което учениците са очаквали да намерят възприемчиви към евангелието сърца, е Самария. Самаряните са в постоянен конфликт с евреите заради доктрините и поклонението. Тази враждебност продължава десетилетия наред. Самаряните са искали да участват в изграждането на храма в Йерусалим, но подобна възможност им е била отказана поради взаимодействието им със заобикалящата ги езическа култура и неортодоксалните им възгледи. В резултат на това самаряните са си построили свой храм на планината Геразим. Учениците лесно биха пропуснали Самария като неплодородна почва за възвестяване на евангелието.

Исус обаче вижда това, което учениците не виждат: възприемчиви сърца. Разказът на Йоан за историята на жената при кладенеца започва със следните думи: „Напусна Юдея и пак отиде към Галилея. И трябваше да мине през Самария” ( Йоан 4:3,4 ). Исус „трябва“ да мине през Самария, защото Светият Дух Го убеждава, че на това твърде неблагодатно място ще има възприемчиви сърца. Когато очите ни са божествено помазани от Светия Дух, ние виждаме възможности там, където другите виждат само трудности. Виждаме богата реколта от души за Божието царство там, където другите виждат само безплодни полета.

`Прочетете Деяния 8:4,5,14 . Какъв е изключителният резултат от служенето на Исус в Самария?`

Учениците биха минали покрай Самария, без изобщо да предоставят възможност на самаряните да чуят истината от Божието Слово. Исус обаче вижда това, което те не са способни да видят. Той разбира, че Светият Дух е създал възприемчивост в сърцето на една жена. Драматичното ѝ обръщане повлиява на десетки хора в този град. Невинаги ще виждаме непосредствените резултати от нашите дейности на свидетелстване, но когато посеем семена във възприемчиви сърца, те един ден ще дадат плод за Божия слава.

`Никога не знаем със сигурност какво е влиянието на нашите думи и действия върху другите, за добро или за лошо. Защо тогава винаги трябва да внимаваме какво казваме и вършим в присъствието на другите?`