---
title: Разширено изучаване
date: 28/08/2020
---

„ В Христос е събрана нежността на пастира, любовта на родителя и безподобната благодат на състрадателния Спасител. Благословенията Си Той предлага при най-привлекателни условия. Не се задоволява просто да ги обявява; представя ги по най-привлекателен начин, за да възбуди желанието да се притежават. Така и Неговите служители трябва да представят богатствата на славата на неизречения Дар. Чудната Христова любов ще стопи и покори сърцата, докато простото представяне на доктрините няма да постигне нищо. „Утешавайте, утешавайте людете Ми – казва вашият Бог.” „Ти, който носиш благи вести на Сион, изкачи се на високата планина! Ти, който носиш благи вести на Йерусалим, издигни силно гласа си, издигни го, не бой се, кажи на юдовите градове: ето вашия Бог! (...) Той ще пасе стадото Си като овчар, ще събере агънцата с мишцата Си, ще ги носи в пазухата Си и ще води полека доящите” ( Исая 40:1,9-11 )” (Уайт, Е. Копнежът на вековете. Изд. „Нов живот“, София, 2005, стр. 516, 517).

**Въпроси за разискване**

`Жалко е, но някои хора могат да се чувстват добре само като посочват грешките на другите. Как да сме сигурни, че не споделяме същата настройка на ума?`

`Обмислете следния сюжет. Някой приятел току-що се е върнал от погребение и прави следния коментар: „Толкова се радвам, че леля ми е на небето и ме гледа отгоре. Това ме кара да се чувствам толкова добре“. Въз основа на принципите, които изучавахме в урока ни тази седмица, как бихте отговорили? Тоест колкото и важна да е доктрината за състоянието на мъртвите, защо това може и да не е най-подходящият момент да изнесете на този човек библейски курс по темата?`

`Обсъдете следното твърдение в светлината на нашето свидетелство към другите: „Самият акт на търсене на зло в другите развива злото в тези, които се взират. Размишлявайки върху грешките на другите, ние се променяме в същия образ. Но виждайки Исус, говорейки за Неговата любов и съвършенството на характера, ние се преобразяваме по Неговия образ. Като размишляваме върху висшия идеал, който Той поставя пред нас, ние ще се издигаме в чистата и святата атмосфера, дори в Божието присъствие. Когато пребиваваме тук, от нас излиза светлина, която осветлява всички, свързани с нас” (Уайт, Е. Служители на Евангелието. Изд. „Ел Уай“, София, 2001, стр. 408).`

Тази събота, 29.08.2020 г. , ще се молим за църкви „Куртово Конаре” и „Кърджали”.