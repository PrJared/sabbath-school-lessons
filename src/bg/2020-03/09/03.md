---
title: Отношение на пренастройване
date: 24/08/2020
---

Нашето отношение често определя способността ни да влияем на другите. Едно грубо, критично и недружелюбно отношение ще отблъсне хората от вас и дори да свидетелствате, вашите думи, колкото и да са истинни, най-вероятно няма да бъдат приети.

Точно обратното, положителното отношение и вярата в другите ги привличат към нас. Създава се връзка на приятелство. Исус споделя този принцип по един красив начин, когато казва: „Не ви наричам вече слуги, защото слугата не знае какво върши господарят му; а вас наричам приятели, защото ви изявявам всичко, което съм чул от Своя Отец” ( Йоан 15:15 ). Приятелите се приемат един друг въпреки слабостите и грешките си и свободно споделят своите радости и скърби.

`Прочетете Матей 15:21-28 и Марк 14:6-9 . Тези текстове описват две жени, намиращи се в много различни обстоятелства. Изглежда, че Исус е суров към едната и любезен с другата. Какви признаци намирате в тези пасажи, че Исус протяга Своята спасителна благодат към всяка една от тях и изгражда връзка на доверие?`

Жената от Матей, 15 гл. е ханаанка. Исус първо умишлено отхвърля молбата ѝ, така че, докато тя настоява, вярата ѝда се развие. В крайна сметка Той удовлетворява нейното желание и след това прави изключителното свидетелство, което никой религиозен водач в Юдея по това време никога не би направил пред една бедна ханаанка. Той публично казва: „Жено, голяма е твоята вяра!“ ( Матей 15:28 ). Прави ѝ един от най-големите комплименти, които някой религиозен учител би могъл да направи. Можете ли да си представите как се е зарадвало сърцето ѝ и как се е променил нейният живот?

Жената, която помазва краката на Исус със скъп парфюм, е еврейка – жена с лоша репутация,  която се е провалила много и често е съгрешавала, но е опростена, преобразена и обновена. Когато другите я критикуват, Исус ѝ прави комплимент и одобрява нейните действия. Той заявява: „Истина ви казвам: Където и да се проповядва благовестието по целия свят, ще се разказва за неин спомен и за това, което тя направи“ ( Марк 14:9 ).

`С оглед на двете истории, които прочетохме по-горе, кои са основите на положителната печеливша нагласа? Какви корекции на отношението си трябва да направите не само за свидетелстването, но и за живота като цяло?`