---
title: Светият Дух, Словото и свидетелстването
date: 29/07/2020
---

Божието Слово е в основата на свидетелстването на новозаветната църква. Проповедта на Петър в деня на Петдесятница до голяма степен заимства от Стария Завет, за да докаже, че Христос е Месия. Предсмъртното свидетелство на Стефан е преглед на историята на Израил в Стария Завет. Петър се позовава на „словото, което Той изпрати на израилтяните“ ( Деяния 10:36 ) и след това споделя историята на възкресението с Корнилий. Апостол Павел отново и отново се позовава на великите старозаветни предсказания относно идването на Месия, а Филип внимателно обяснява на търсещия етиопянин значението на месианското предсказание от Исая, 53 гл . При всеки случай учениците прогласяват Божието Слово, а не своето собствено. Вдъхновеното от Духа Слово е основата на техния авторитет.

`Прочетете Деяния 4:4,31; 8:4; 13:48,49; Деяния 17:2 и 18:24,25. Какво разбираме от тези пасажи за връзката между Светия Дух, Божието Слово и свидетелстването на новозаветната църква?`

Същият Свети Дух, Който е вдъхновил Божието Слово, действа чрез Словото, за да промени живота на хората. В Божието Слово има променяща живота сила, тъй като чрез Духа то е Живото Слово на Христос.

`Прочетете 2 Петър 1:21 и Евреи 4:12. Защо Божието Слово е толкова силно да променя живота?`

„Творческата енергия, която създаде света, се съдържа в Божието Слово. То придава сила и живот. Всяка заповед е едно обещание. Одобрена от волята, погълната от душата, тя носи със себе си живота на Безконечния. Променя човешкото естество и пресъздава душата в образ Божи“ (Уайт, Е. Възпитание. изд. „Нов живот“, София, 1999, стр. 112).

Причината Библията да има такава сила за промяна на живота, е, че същият Свети Дух, вдъхновил Библията, вдъхновява и променя и нас, докато я четем. Докато споделяме Божието Слово с другите, Светият Дух действа, за да промени живота им чрез Словото, което Той е вдъхновил. Бог обещава да благослови Своето Слово, а не нашите думи. Силата е в Божието Слово, а не в човешките спекулации.