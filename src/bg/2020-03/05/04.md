---
title: Светият Дух и свидетелстването
date: 28/07/2020
---

Светият Дух мощно присъства в цялата книга „Деяния“. Той служи на и чрез вярващите, когато те свидетелстват за своя Господ по най-различни начини. Той ги укрепява да се възправят пред лицето на изпитанията и предизвикателствата на свидетелстването в една враждебна култура. Води ги при търсещите истината с искрени сърца. Той подготвя сърцата на хората в цели градове още преди вярващите да са отишли в тези градове. Отваря вратите за възможности, за които никога не са мечтали, и овластява техните думи и действия.

`Прочетете Деяния 7:55; 8:29; 11:15; Деяния 15:28,29 и 16:6-10 . Как Светият Дух служи на свидетелстващите ученици във всяко от преживяванията, посочени в тези библейски стихове? С други думи, кои са някои от необичайните неща, които Светият Дух прави в тези ситуации?`

Разнообразното служение на Светия Дух през І век наистина е удивително. Преживяванията по-горе са просто пример за Неговата дейност. Той укрепява Стефан, за да свидетелства за своя Господ пред лицето на безмилостна и неконтролируема тълпа, която го убива с камъни. По чуден начин насочва Филип към влиятелния, търсещ истината етиопянин, за да отвори континента Африка за евангелието. Дава на Петър потвърдителен знак, когато вярващите езичници също получават дара на Светия Дух. Довежда църквата до единство в момент, когато тя лесно може да бъде разделена по въпроса за обрязването, и отваря целия континент Европа за проповядването на добрата вест чрез апостол Павел.

Светият Дух е активен в новозаветната църква, Той е активен в живота и на църквата днес. Копнее да ни изпълни със сила, да ни укрепи, да ни учи, напътства, обединява и изпраща на най-великата мисия в света: довеждане на мъжете и жените при Исус и при Неговата истина. Онова, което трябва да помним, е, че Той все още е активен и работи днес също както по времето на апостолите и ранната църква.

`Какво можем да правим ден след ден, за да станем по-отворени и податливи за силата на Светия Дух в собствения си живот? Кои са правилните избори, които ще Му позволят да работи във и чрез нас?`