---
title: Преобразяващата живота сила на Светия Дух
date: 30/07/2020
---

Внимателният прочит на книгата „Деяния“ разкрива един Бог, вършещ чудеса в живота на хората чрез Своя Дух. „Деяния“ представлява изучаване на триумфа на евангелието над културните стереотипи, преобразяване на доживотни, дълбоко вкоренени навици и поучаване на цялото човечество относно Христовата благодат и истина. Светият Дух среща хората там, където те са, но не ги оставя на това място. В Негово присъствие те се променят. Животът им бива преобразен.

`Прочетете Деяния 16:11-15, 23-34; Деяния 17:33,34 и Деяния 18:8. Това са само няколко от историите за обръщане в Библията. На какво ни учат различните разкази за Божията сила да променя живота на най-различни хора с разнообразен произход?`

Какво невероятно разнообразие от хора. Лидия е просперираща еврейска бизнесдама, а филипийският началник на затвора – римски държавен служител от средната класа. Светият Дух може да достигне всички сфери на обществото. Силата Му да преобразява, засяга и мъжете, и жените, богатите и бедните, образованите и неуките.

Последните двама герои в нашия списък са еднакво забележителни. Деяния 17:34 разказва за обръщането на Дионисий Ареопагит. Атинските ареопагити са част от юридическите съветници на съдиите, които разглеждат съдебни дела. Това са видни, уважавани членове на гръцкото общество.

Чрез силата на Светия Дух служенето на апостол Павел достига дори горния ешелон на обществото. Крисп ( Деяния 18:8 ) е управител на еврейската синагога. Той е религиозен водач, авторитет от еврейската старозаветна мисъл, а Светият Дух се докосва до него и променя живота му. Тези примерни истории разкриват, че когато свидетелстваме за Христос и споделяме Неговото Слово с другите, Духът ще направи забележителни неща в живота на най-различни хора от най-разнообразен произход, култура, образование и убеждения. Не можем и не бива да правим предположения за това кой може или не може да бъде достигнат. Нашата работа е да свидетелстваме на всеки човек, с когото ни срещне животът. Господ ще извърши останалото.

`Христовата смърт е универсална; тя е за всяко човешко същество, живяло някога. Какво трябва да научим от тази решителна истина за това как никога не бива да приемаме, че някой е отвъд обхвата на надеждата за спасение?`