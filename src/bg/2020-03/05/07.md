---
title: Разширено изучаване
date: 31/07/2020
---

Прочетете статията „Дарбата на Духа“ в кн. „Деяния на апостолите“ от Елън Уайт и „Да се не смущава сърцето ви“ в кн. „Копнежът на вековете“.

Светият Дух сътрудничи на Отец и Сина в процеса на изкупление. Във всички наши дейности по свидетелстване ние се присъединяваме към Неговото спасително дело. Той убеждава сърцата. Отваря вратите за нови възможности. Чрез Словото Си просветлява умовете и разкрива истината. Разчупва оковите на поробващите ни предразсъдъци, триумфира над замъгляващите нашето виждане за истината културни пристрастия и ни избавя от веригите на препъващите ни зли навици.

Когато свидетелстваме за Исус, е изключително важно да помним, че сътрудничим на Светия Дух. Той е там пред нас, подготвя сърцата да приемат вестта на евангелието. Той е там с нас, действайки върху умовете ни, докато извършваме дела на случайна доброта, споделяме свидетелството си, провеждаме библейски курсове, раздаваме пълна с истина литература или участваме в евангелското дело. И ще продължи да работи върху сърцето на човека дълго след като си тръгнем, правейки всичко необходимо, за да го доведе до познание на спасението.

**Въпроси за разискване**

`Споделете с членовете на съботноучилищната си група за случай, когато сте усетили, че Светият Дух действа мощно чрез вашето свидетелство.`

`Изпитвали ли сте някога страх или безпокойство от споделянето на вярата си? Как осъзнаването за служенето на Светия Дух потушава този страх и ви вдъхва увереност за свидетелстване?`

`В урока през тази седмица говорихме за „дейността” на Светия Дух в нашето свидетелстване. Обсъдете някои от различните подходи, чрез които Той работи с нас в нашите свидетелски начинания. Как ни подготвя за свидетелстване и за работа в живота на другите, докато свидетелстваме?`

`Урокът говори за централното място на Библията в свидетелстването. Защо тя е толкова важен компонент от нашата вяра и свидетелство? Как да избегнем капаните на онези, които, макар да твърдят, че вярват в Библията, фино принизяват нейния авторитет и свидетелство?`

Тази събота, 01.08.2020 г. , ще се молим за църкви „Калофер” и „Каравелово”.