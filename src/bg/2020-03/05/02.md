---
title: Исус и обещанието за Светия Дух
date: 26/07/2020
---

С обещанието за Светия Дух Исус посреща загрижеността на учениците за Неговото заминаване и връщане в небето. „Обаче Аз ви казвам истината – за вас е по-добре Аз да отида, защото ако не отида, Утешителят няма да дойде при вас; но ако отида, ще ви Го изпратя” ( Йоан 16:7 ). Гръцката дума за „Утешител“ е parakletos . Отнася се за „Този, Който идва, придружавайки...” с цел да помогне. Една от основните функции на Светия Дух е да дойде при всички вярващи, за да ги овласти и да ги ръководи в тяхното свидетелстване. Когато свидетелстваме за Исус, не сме сами. Светият Дух е до нас, за да ни насочва към търсещите с искрени сърца. Той подготвя сърцата им още преди да ги срещнем. Напътства нашите думи, носи убеждение на умовете на търсещите и ги подкрепя да отговорят на Неговите внушения.

`Прочетете Йоан 15:26,27 и Йоан 16:8 . Какво ни казват тези стихове за ролята на Светия Дух в свидетелстването?`

Светият Дух свидетелства за Исус. Върховната Му цел е да доведе колкото се може повече хора при Исус. Неговата мисия е да прослави Христос. В тази Си роля Той убеждава всички вярващи в тяхната отговорност да свидетелстват. Отваря очите ни, за да видим възможностите в хората около нас и работи зад кадър, за да породи възприемчивост към евангелската вест.

„Евангелието от Йоан“ го заявява ясно. Той „ще обвини света за грях“ ( Йоан 16:8 ). С други думи, Той движи сърцата, за да внесе задълбочаващо се чувство на отделеност от Бога и нужда от покаяние. Също така осъжда света „за правда“. Светият Дух не просто разкрива греха, Той ни наставлява в правдата. Разкрива великолепието на правдата на Исус в контраст с нашата собствена нечистота. Ролята на Светия Дух не е просто да посочи колко сме лоши; тя е да разкрие колко добър, колко милостив, състрадателен и любящ е Исус и да ни оформи по Неговия образ.

Свидетелстването просто представлява сътрудничество със Светия Дух, за да се прослави Исус. В силата на Духа и под Неговото ръководство свидетелстваме за този удивителен Христос, Който е преобразил живота ни.

`В желанието си да работим за душите, защо винаги трябва да помним, че ние не можем да осъществим обръщането, а това би могъл да направи само Светият Дух?`