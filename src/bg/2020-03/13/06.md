---
title: Посвещението на любовта
date: 24/09/2020
---

В края на разговора между Петър и Исус виждаме двамата мъже да вървят по брега. Докато вълните се плискат наблизо, Исус разкрива на Петър цената на ученичеството. Той иска ученикът ясно да осъзнае с какво ще се сблъска, ако приеме поканата на Му: „Паси овцете Ми“.

`Прочетете Йоан 21:18,19 . Какво казва Исус на Петър за цената на ученичеството? Защо според вас Той разкрива нещо толкова стряскащо на Петър в този момент от живота му?`

С тези думи Христос предрича мъченическата смърт, която един ден ще понесе Петър. Ръцете му ще бъдат разпнати на кръст. В това откровение Христос предлага на Петър избор. Той му предлага най-голямата радост в живота: да види души, спечелени за Божието царство. В деня на Петдесятница той ще види хиляди да идват при Христос. Ще върши чудеса в Исусовото име и ще Го прослави пред още много хиляди. Ще изпита вечната радост от общението с Христос в Неговата мисия.

Но тази привилегия ще има цена. Тя би изисквала жертва, върховна жертва. Петър е помолен да направи това посвещение с широко отворени очи. Защото сега вече знае, че нито една жертва не е твърде голяма, за да се присъедини към Исус в Неговата мисия за света.

`Прочетете 1 Йоан 3:16-18. За Йоан любовта е нещо повече от неясна абстракция. Какво определение дава той за върховната жертва на любовта?`

Във вечността нищо от това, което някога сме правили, няма да ни се струва като жертва. Нашата инвестиция на време и усилия, всяко вложение в живота ни, ще изглеждат свръх-възнаградени. Каква радост е да превърнеш любовта в действие, да преобразиш намеренията в посвещение. Когато откликнем на божествената любов, като не задържим нищо, когато се стремим да служим на другите като посланици на Христос, ние изпълняваме целта на нашия живот и преживяваме най-голямата житейска радост. Както много точно заявява Исус: „Като знаете това, блажени сте, ако го изпълнявате“ ( Йоан 13:17 ). Най-голямата радост и трайно щастие в живота настъпват, когато изпълняваме смисъла на своето съществуване, прославяйки Бога с начина си на живот и споделяйки Неговата любов и истина със света.

`Трудно е да схванем идеята за вечността, когато всичко, което познаваме, е кратък отрязък от време. Но бихте могли да се опитате да си представите вечния живот, добрия  вечен живот – по-добър от всичко, което можем да имаме тук. Следователно защо нищо тук, в този кратък отрязък от време, не си струва, ако загубите обещанието за вечния живот, който имаме в Исус?`