---
title: Павел –  избраният Божи съд
date: 22/09/2020
---

Когато апостол Павел приема Христос, целият му живот се променя из основи. Христос му дава съвсем ново бъдеще. Извежда го от зоната му на комфорт към опитности, които едва ли би могъл да си представи. Чрез напътствията на Светия Дух апостол Павел възвестява Божието Слово на хиляди в целия средиземноморски свят. Свидетелството му променя историята на християнството и на света.

`Прочетете Деяния 9:3-6,10-20 . Как тези стихове разкриват, че Исус е имал божествена цел за живота на Павел?`

Исус често избира най-невероятните кандидати, за да свидетелстват за Неговото име. Помислете за обладаните от демони, за самарянката, за блудницата, бирника, галилейските рибари, а сега и един яростен гонител на християнството. Всички те са променени по благодат и после изпратени с радостно сърце, за да разкажат историята на това, което Христос е направил в живота им. Никой от тях никога не се уморява да разказва своята история. Направеното от Христос за тях е толкова чудно, че те трябва да го споделят. Просто не могат да мълчат.

`Сравнете Деяния 28:28-31 с 2 Тимотей 4:5-8 . Какви признаци намираме в тези стихове, че Павел никога не се е отклонявал от своето посвещение да отдаде целия си живот на Христос за печелене на души?`

В края на живота си, докато се намира под домашен арест в Рим, Павел потвърждава, че „това Божие спасение бе изпратено на езичниците; и те ще го слушат!“ ( Деяния 28:28 ). Библията заявява, че той е приемал всички, които са го посещавали, и им е проповядвал Словото ( Деяния 28:30,31 ). В края на живота си той подканва Тимотей да върши евангелизационната дейност, а за себе си е в състояние да каже: „Аз се подвизах в доброто войнстване, пътя свърших, вярата опазих“ ( 2 Тимотей 4:7 ).

Въпреки че нашето призоваване може да не е толкова драматично, колкото при Павел, Бог призовава всеки един от нас да участва заедно с Него в делото Му за промяна на света. Очевидно е, че въпреки всички трудности, с които се сблъсква през годините (вж. 2 Коринтяни 11:25-30 ), Павел остава верен на своето призвание в Господа. Историята за това как този бивш гонител на последователите на Исус е станал най-влиятелният и последователният привърженик на християнската вяра (с изключение на Исус) остава мощно свидетелство за това, което Господ може да направи чрез човека, посветил живота си на Неговото дело.

`Какво ви е призовал Бог да правите? А правите ли го?`