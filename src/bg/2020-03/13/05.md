---
title: Изискванията на любовта
date: 23/09/2020
---

Любовта винаги се проявява в действие. Любовта ни към Христос ни принуждава да направим нещо за изгубеното човечество. Павел го заявява толкова ясно, когато казва на църквата в Коринт: „Защото Христовата любов ни принуждава“ ( 2 Коринтяни 5:14 ). Християнството не е предимно отказ от всичко лошо, за да бъдем спасени. Исус не се  „отказва” от лоши неща на небето, за да може да бъде спасен. Той се отказва от добрите неща, за да могат другите да бъдат спасени. Исус не ни кани просто да отдадем своето време, таланти и съкровища на Неговата кауза; Той ни кани да отдадем живота си.

В една утринна среща с учениците на брега на Галилея Спасителят блестящо очертава изискванията на божествената любов.

`Прочетете Йоан 21:15-19 . Какъв въпрос задава Исус три пъти на Петър и какъв е отговорът на ученика? Защо Той задава на Петър този конкретен въпрос три пъти?`

Петър три пъти се е отрекъл от своя Господ и Исус три пъти изтръгва отговор на любов от устните му. В присъствието на учениците Христос възстановява увереността на Петър, че божествената Любов му е простила и че все още има работа за него в Своята кауза.

`Прочетете отново Йоан 21:15-19 , като този път обърнете специално внимание на отговора на Исус, когато Петър потвърждава любовта си към Христос. Какво му казва Исус да направи в отговор на това?`

Божествената любов е активна, а не пасивна. Истинската любов е повече от топло чувство, повече от добра идея. Тя включва посвещение. Любовта ни подтиква към действие. Подбужда ни да достигнем един изгубен свят на Божии деца в отчаяна нужда. Когато Исус казва на Петър: „Паси агънцата Ми“, това е едновременно заповед и утешително уверение. Учителят изисква ответ на любов, но и насърчава Петър, че все още има работа за него – въпреки наистина срамното действие на Петър, когато Исус е бил арестуван и той не само се е отрекъл, че Го познава, но и го е отрекъл с проклятия точно както Христос му е казал, че ще направи.

Идеята? Може би отчаяно сте разочаровали своя Господ. Може многократно да сте се отричали от Него с действията си. Добрата новина е, че благодатта все още е налице и Бог все още не е приключил с вас. В Неговото дело продължава да има място за вас, стига да го пожелаете.

`Също като Петър, някога „отричали“ ли сте се от Господа? Ако е така, какво ви разкрива историята не само на отричането на Петър, но и думите на Христос към него?`