---
title: Призивът на посвещението
date: 21/09/2020
---

Представете си, че сте Симон Петър или Андрей. Слънцето току-що е изгряло в една красива галилейска утрин, прогонвайки прохладата на нощта. Мислите само за едно: да хванете риба, много риба. Риболовът напоследък върви добре и с нетърпение очаквате още един ден на чудесен улов. Тогава в ранната утринна светлина виждате как се приближава Той, Исус от Назарет. Едва ли предполагате, че след няколко минути целият ви живот ще се промени. Вие никога повече няма да бъдете същите.

`Прочетете Матей 4:18-20. Защо според вас Симон Петър и Андрей са готови да поемат такъв радикален ангажимент като този да следват Христос? Какво в текста подсказва, че Исус ги призовава към по-висша цел, отколкото да ловят на риба?`

Чрез „Евангелието от Йоан“ научаваме, че тези мъже вече са знаели нещо за Исус в продължение на повече от година, но все още не са били напълно посветени на Него. Все пак трябва да е имало нещо божествено в поведението на Христос, нещо в Неговата осанка, думи и действия, загатващо на тези галилейски рибари, че Той им отправя божествен призив. Причината да изоставят лодките, професията и познатото си обкръжение, за да Го последват, е, че усещат призив към една по-висша цел. Тези обикновени рибари осъзнават, че са призовани към изключителна цел. Днес Бог може да не ви кани да напуснете професията си, но ви призовава към изключителна цел - а именно, да споделяте Неговата любов и да свидетелствате за Неговата истина за слава на Неговото име.

`Помислете за призива на Матей, бирника, в Матей 9:9 . Какво виждате в този пасаж, което е твърде забележително?`

В римския свят бирниците често са били изнудвачи, използващи официалната си власт, за да потискат обикновените хора. Те са били едни от най-ненавижданите и презрените личности в целия Израил. Христовата покана „Следвай Ме“ предполага, че Матей е чувал за Исус и в сърцето си е изпитвал копнеж да Го последва. Когато поканата е отправена, той е готов. Изумен е, че Христос би го приел и би го поканил да бъде един от Неговите ученици.

Дълбоко в сърцата ни се таи копнеж за нещо повече в живота. Ние също искаме да живеем за нещо стойностно, за по-висша и благородна цел. Ето защо Христос ни призовава, също като Матей, да Го следваме.

`Помислете от какво трябва да се откажат хората, за да следват Исус. Защо в крайна сметка тази жертва винаги ще си струва?`