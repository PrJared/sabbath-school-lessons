---
title: Саможертвената любов на Исус
date: 20/09/2020
---

Апостол Павел ни насърчава да „оставим” или „да позволим”, „да разрешим” на ума на Христос да заживее в нас. Това ни води до някои удивителни въпроси. Какъв е умът на Христос? Какво ръководи Неговите мисли? Каква е същността на Неговото мислене?

`Прочетете Филипяни 2:5–11. Как тези стихове разкриват същността на Христовото мислене и модела, ръководещ целия Му живот?`

Исус е равен на Отец от цялата вечност. Павел заявява тази вечна истина със следните думи: „Който, като беше в Божия образ, пак не сметна, че трябва твърдо да държи равенството с Бога“ ( Филипяни 2:6 ). Думата, преведена като „образ“, е гръцката дума morph ē . Тя означава самата същност на нещо. Свързва две неща с еднаква стойност. Адвентният библейски коментар дава следното обяснение: „Това поставя Христос наравно с Отец и Го издига далеч над всяка друга сила. Павел подчертава същото, за да опише по-ярко дълбините на Христовото доброволно смирение” (Т. 7, стр. 154 – англ. изд.). Говорейки за Неговото вечно естество, Елън Уайт добавя: „В Христос е животът, изначалният, незает от никого и непроизтичащ от никого“ (Уайт, Е. Копнежът на вековете. Изд. „Нов живот“, София, 2005, стр. 324).

Исус, Който е равен на Бога от цялата вечност, „се отказа от всичко“ ( Филипяни 2:7 ). Това също е изумителен гръцки израз. Буквално може да се преведе като „изпразни се“. Исус доброволно „изпразва Себе Си“ от Своите привилегии и прерогативи, като равен на Бога, за да приеме човешки образ и да стане смирен служител на човечеството. Като слуга Той разкрива небесния закон на любовта към цялата вселена и в крайна сметка на кръста извършва върховния акт на любовта. Той отдава Своя живот, за да спаси завинаги нашия.

Същността на Исусовото мислене е саможертвена любов. Да следваме Исус означава, че обичаме, както Той обича, и служим, както Той служи. Ако Му позволим чрез Светия Си Дух да ни изпразни от егоистичните амбиции, това ще ни струва нещо. На Него му е струвало всичко. Но Писанието казва за Исус: „Затова и Бог Го превъзвиси и Му подари името, което е над всяко друго име“ ( Филипяни 2:9 ).

Небето ще си струва всяка жертва, принесена от нас на земята. Да, по пътя ще има жертви, но радостите от служенето ще ги надхвърлят днес, а вечната радост от живота с Христос през цялата вечност ще направи всяка жертва, която сме принесли тук, съвсем незначителна.

`Кога за последен път наистина трябваше да умрете за егото си заради Христос? Какво разкрива отговорът ви за вашето християнско ходене?`