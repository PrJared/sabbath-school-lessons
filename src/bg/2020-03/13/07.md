---
title: Разширено изучаване
date: 25/09/2020
---

„Онези, които имат духовната грижа за църквата, трябва да намират начини и средства, с които да може да се даде възможност на всеки църковен член да върши някаква част от Божието дело. Много често в миналото това не се правеше. Не се правеха ясни планове и те не се изпълняваха напълно, а чрез тях можеха да се ангажират в активно служене талантите на всички. Има твърде малко хора, които осъзнават колко много е било изгубено по този начин.

Водачите на Божието дело, като мъдри генерали, трябва да правят планове за напредък и придвижване по целия фронт. При планирането си те трябва да се отдадат на специално изучаване на работата, която може да се свърши от миряните за техните приятели и съседи. Делото на Бога на тази земя никога няма да приключи, докато мъже и жени, съставляващи църковното ни членство, не обединят усилията си с тези на проповедниците и църковните служители.

Спасението на грешниците изисква усърдна, индивидуална работа. Ние трябва да им занесем Словото на живота, а не да чакаме те да дойдат при нас. О, ако можех да говоря думи на мъже и жени, които биха ги подбудили към прилежно действие. Миговете, които сега ни се дават, са твърде малко. Ние стоим на самата граница на вечния свят. Нямаме време за губене. Всеки миг е златен и твърде скъпоценен, за да бъде отдаден просто за угаждане на себе си. Кои ще търсят Бога усърдно и ще черпят от Него сила и благодат, за да бъдат Негови верни работници в мисионското поле?

Във всяка църква има талант, който може да бъде развит с правилен подход на работа и да бъде от голяма помощ за делото. Онова, което сега е нужно за издигането на нашите църкви, е добрата работа на мъдри работници, които да различават и развиват таланта в църквата – талант, който може да бъде обучен за употреба от Учителя“ (Уайт, Е. Свидетелства към църквата. Т. 9, изд. „Ел Уай“, София, 2013, стр. 108,109).

**Въпроси за разискване**

`Каква е есенцията на горепосочения цитат от Елън Уайт? Какво влияние може да окаже той върху вашето лично свидетелстване и мисионската дейност на вашата църква?`

`Как винаги се проявява истинската любов? Кои са фалшивите форми на любов, нямащи почти нищо общо с истинската любов?`

`В групата си обсъдете жертвите, които хората са принасяли за Господа, включително и своя живот. Какво бихте могли да научите от тези истории?`

`Помислете за отговора си на въпроса от края на частта за неделя относно това, което сте пожертвали за Христос. Какво всъщност пожертвахте? Защо го направихте? Заслужаваше ли си? Как бихте могли да обясните на някой нехристиянин какво сте направили и защо сте го направили?`

Тази събота, 26.09.2020 г. , ще се молим за църкви “ Медово” и „Мездра”.