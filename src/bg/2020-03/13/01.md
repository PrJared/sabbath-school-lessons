---
title: Крачка на вярата
date: 19/09/2020
---

### За изучаване през седмицата
Филипяни 2:5 - 11; Матей 4:18-20; Деяния 9:3 - 6,10 - 20; Йоан 21:15 - 19; 1 Йоан 3:16 - 18.

> <p>Стих за запаметяване</p>
> „ Имайте у себе си същото съзнание, което беше и у Христос Исус, Който, като беше в Божия образ, пак не сметна, че трябва твърдо да държи равенството с Бога, но се отказа от всичко, като взе на Себе Си образ на слуга и стана подобен на човеците ” (Филипяни 2:5-7).

Напускането на небесната слава, поклонението на ангелите, и прекъсването на общението с Отец е невъобразима жертва. Но Исус дойде в този свят на страдание и смърт, за да разкрие любящия характер на Отец, да спечели любовта на човешката раса и да изкупи цялото човечество. „Никога изкупените няма да осъзнаят цената на своето изкупление, докато не застанат заедно с Изкупителя пред Божия трон. Тогава, когато пред нашите непомрачени сетива се открие славата на вечния дом, ще си спомним, че Исус напусна всичко това заради нас, че Той стана не само изгнаник от небесните дворове, но и пое риска на вечната загуба. Тогава ще хвърлим короните си в нозете Му и ще запеем: „Достойно е Агнето, което е било заклано, да приеме сила и богатство, премъдрост и могъщество, почит, слава и благословение“ ( Откровение 5:12 )“ (Уайт, Е. Копнежът на вековете. Изд. „Нов живот“, София, 2005, стр. 68).

Жертвата, която Исус е принесъл за нашето спасение, е неописуемо голяма. Когато откликнем на Неговото водителство, приемем Неговата заповед и се присъединим към Него в достигането на изгубените за Неговото царство хора, това също изисква жертви. Въпреки че жертвите ни никога, по никакъв начин, не биха могли да се сравнят с Неговата, служенето за печелене на души и за нас е скок във вярата. То ни извежда от собствените ни зони на комфорт към неизследвани територии. Понякога Господ ни призовава да правим жертви, но радостите, които ни предлага, са далеч по-големи.