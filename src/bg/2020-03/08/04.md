---
title: Исусовото служене на изцеление – част първа
date: 18/08/2020
---

Методът на нашия Господ за евангелизиране се простира отвъд наизустените речи и предварително подготвените презентации; той е толкова богат и динамичен, колкото и самият живот. Всеки ден общуваме с хора, изпитващи най-различни нужди: физически, умствени, емоционални и духовни. Христос с готовност задоволява тези нужди чрез нас, когато проявяваме загриженост за самотата, скръбта и душевната болка на хората и когато демонстрираме интерес към техните радости, надежди и мечти.

Исус служи на осезаемите нужди на хората, за да може в крайна сметка да задоволи и най-дълбоките им нужди. Осезаемата нужда е сфера на живота, в която хората вече усещат, че не могат да решат даден проблем сами. Може би е нужно да се откажат от тютюнопушенето, да намалят теглото си, да се хранят по-добре или да намалят стреса. Това може да е нужда от храна, жилище или медицински грижи. Може да е нужда от съветване относно брака и най-близките.

Но върховната нужда е нещо, от което те се нуждаят най-много – необходимостта от лична връзка с Бога и осъзнаването, че животът им има вечен смисъл. Примирението с Бога в един съкрушен свят е нашата върховна нужда.

`Прочетете историите за паралитика в Матей 9:1-7 и за жената с кръвотечение в Марк 5:25-34 . Какви признаци откриваме в двете истории, че Исус свързва физическото изцеление със задоволяването на върховната нужда от примирение с Бога?`

Христовото служене на изцеление включва много повече от физическо и емоционално изцеление. Исус копнее хората да изпитат целостта, която грехът е разбил на парчета. За Христос физическото изцеление, без духовно изцеление, е непълно. Ако Божията любов ни мотивира да желаем физическото и емоционалното благополучие на човека, тя ще ни насърчава и много повече да желаем неговото духовно благополучие, така че да може да изживее този живот в пълнота както тук, така и през цялата вечност. Та нали всеки човек, изцелен от Исус в древността, в крайна сметка е починал. Следователно истинската му нужда, над всичко останало, е била духовна, нали така?

`Какви инициативи може да предприеме църквата ни в нашата общност, за да отговори на нуждите на хората и да покаже, че ние наистина сме загрижени за тях? Помислете за хората от вашата общност. Какво прави вашата църква, за да предизвика промяна в живота им?`