---
title: Поведението на Исус към хората
date: 17/08/2020
---

Целта на Исус е да извади наяве най-доброто в човека. Дори когато обстоятелствата са необичайно предизвикателни, Той откликва с благодат. В „Евангелието от Лука“ е записано, че множествата „се чудеха на благодатните думи, които излизаха от устата Му” ( Лука 4:22 ), а „Евангелието от Йоан“ добавя, че „благодатта и истината дойдоха чрез Исус Христос” ( Йоан 1:17 ). Подходът Му към хората е пленителен. Благодатните Му думи докосват отзивчива струна в сърцата им.

`Прочетете Матей 8:5-10 и Марк 12:34 . Какви изпълнени с надежда думи казва Исус на двама забележителни човеци – римския стотник и еврейския книжник?`

Твърдението на Исус пред римския военен командир е революционно. Помислете как би трябвало да се е почувствал този професионален офицер от армията, когато Исус му заявява, че не е срещал такава степен на вяра дори в Израил. Помислете и за мислите на еврейския книжник, когато Исус му казва: „Не си далеч от Божието царство“. Спасителят има способността да извади наяве най-доброто в човеците. Малко неща биха могли да стигнат толкова далеч, колкото един добър комплимент, в отварянето на сърцата за евангелието. Потърсете доброто в хората около вас и нека те да знаят, че ги цените.

`Сравнете Исая 42:3; Колосяни 4:5,6; и Ефесяни 4:15 . На какви жизненоважни принципи ни учат тези текстове за споделянето на вярата ни с другите и за връзката ни с тях?`

Когато нашите думи са насърчителни и изпълнени с благодат, те оказват положително влияние върху живота на другите. Пророческите думи на Исая разкриват, че Исус „Пречупена тръстика няма да отреже” и „замъждял фитил няма да угаси“. С други думи, Той е толкова състрадателен, че внимава да не нарани излишно някого, който току-що е дошъл при вярата, или да угаси и най-малкото въгленче на вяра в сърцето му.

`Защо начинът, по който казваме нещо, е също толкова важен, или дори по-важен от това, което казваме? Как реагирате на следното твърдение: „Истината си е истина и хората трябва или да я приемат, или да я отхвърлят“? Какво не е наред с това иначе вярно твърдение?`