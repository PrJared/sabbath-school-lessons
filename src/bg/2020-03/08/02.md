---
title: Отношението на Исус към хората
date: 16/08/2020
---

Исус винаги търси доброто в другите. Той извлича най-доброто от тях. Една от критиките, които религиозните водачи по Негово време отправят към Исус, е, че „приема грешниците и яде с тях” ( Лука 15:2 ). Те са притеснени, защото Той общува с „нечестивите”. Техният възглед за религията е по-скоро на отчуждение, отколкото на ангажираност. Изненадват се, когато Исус казва за Себе Си: „Защото не съм дошъл да призова праведните, а грешните към покаяние” ( Матей 9:13 ).

Религията на книжниците, фарисеите и садукеите е религия на отбягването. Те твърдят: „Направете всичко възможно, за да не се омърсите с греха“. Макар и неомърсен от греха, Исус се потапя в змийската яма на света, за да го изкупи, а не да го избегне. Той е „светлината на света“ ( Йоан 8:12 ).

`Прочетете Матей 5:13,14. Какви две илюстрации използва Исус, за да опише Своите последователи? Защо според вас използва конкретно тези илюстрации? Вж. също Йоан 1:9, Йоан 12:46, Филипяни 2:15 .`

Солта е била един от най-важните ресурси в древния свят. Тя е била изключително ценна и понякога римските легиони са я използвали като валута. Солта е била символ на голямо богатство. Употребява се също за консервиране и овкусяване на храната. Когато Исус използва илюстрацията със солта, за да представи символично Своите последователи, Той в дейстителност казва, че истинското богатство на света не са най-силните и най-богатите. Истинското богатство са посветените християни, които предизвикват промяна в името на Божието царство. Техните водени от любов действия на безкористно служене съхраняват доброто в света и придават аромат във въздуха.

Втората илюстрация, която Исус употребява (в Матей 5:14 ), е тази за „светлината на света“. Светлината не избягва тъмнината. Тя свети в тъмнината. Не се отделя от тъмнината. Прониква в тъмнината, превръщайки я в светлина. Последователите на Исус трябва да проникнат в мрака на този свят в своите квартали, села, градове и области, за да ги озарят с Божията слава.

`След като разгледахме думите на Исус от Йоан 17:15-18 , как трябва да разбираме идеята за отделяне от света и отбягване на света? Едно и също нещо ли са? Какво има предвид Исус, когато се моли последователите Му да бъдат в света, но не от света? Как се постига това?`