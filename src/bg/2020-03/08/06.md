---
title: Какво е важно за Исус
date: 20/08/2020
---

Вестта на Исус към учениците Му в Матей, 24 гл., съчетаваща събития във връзка с разрушаването на Йерусалим и дните преди Неговото завръщане, е последвана от три притчи за последното време в Матей, 25 гл. Тези притчи очертават качествата на характера, които наистина са важни за Исус в хората, очакващи Неговото второ идване. Притчата за десетте девици подчертава стойността на истинския, автентичен, изпълнен с Духа живот. Притчата за десетте таланта подчертава важността на вярната употреба на даровете, които Бог дава на всеки един от нас. Притчата за овцете и козите разкрива, че истинското християнство наистина служи на нуждите на онези, които Бог довежда в нашия живот ежедневно.

`Прочетете Матей 25:31-46 . Как Исус описва истинското християнство? Избройте сферите на служене, за които говори този пасаж.`

Въпреки че тази притча говори за посрещане на истинските физически нужди на хората – аспект от историята, който не бива да пренебрегваме – възможно ли е тук да се крие нещо повече? В душите на човешките същества има скрит глад и жажда за Исус, копнеещ да бъде удовлетворен ( Йоан 6:35; Йоан 4:13,14 ). Всички ние сме странници, копнеещи за дома, докато не открием истинската си идентичност в Христос ( Ефесяни 2:12,13,19 ). Ние сме духовно голи, докато не се облечем с Неговата правда ( Откровение 3:18; Откровение 19:7,8 ).

Старозаветните пророци често описват човешкото състояние като безнадеждно болно ( Исая 1:5, Йеремия 30:12-15 ). Болестта на греха е фатална, но пророкът ни посочва лекарството. „Защото ще ти възстановя здравето и ще те изцеля от раните ти, казва Господ” ( Йеремия 30:17 ). Исус е лекарството за застрашаващата живота болест на нашите души.

Притчата за овцете и козите ни съветва да отговаряме на физическите нужди на хората около нас, но тя прави много повече. Това е историята на Христос, откликващ на най-дълбоките нужди на душата; това е поканата Му да бъдем Негови партньори в служенето на хората около нас. Да живеем егоцентричен живот и да пренебрегваме физическите, умствените, емоционалните и духовните нужди на другите означава да поемем риска от вечна загуба. В притчата тези, които са отдали живота си за нещо повече от самите себе си, са похвалени от своя Господ и приветствани във вечността, докато онези, които егоистично са преследвали собствената си програма и са пренебрегвали нуждите на другите, са осъдени от своя Господ.