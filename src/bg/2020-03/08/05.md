---
title: Исусовото служене на изцеление – част втора
date: 19/08/2020
---

`Прочетете Матей 4:23-25 и Матей 9:35 . Какъв троен подход стои в основата на Христовото служение? Как Той посреща нуждите на хората и какво влияние оказва върху живота им?`

Исус комбинира тройното служене на поучение, проповядване и изцеление. Той споделя вечни принципи, за да можем всички ние да живеем със смисъл и цел. Казва:„Аз дойдох, за да имат живот и да го имат изобилно” ( Йоан 10:10 ). Неговото служене разкрива свръхизобилието на благодатта. А Исус идва, за да ни даде възможност да живеем живот на пълно изобилие сега и завинаги.

`Прочетете Марк 1:32-39 . Исус прекарва целия ден в изцеление на болни и изгонване на демони. След като се моли известно време на следващата сутрин, когато множествата по всяка вероятност търсят още повече изцеление, Той заминава за друг град. Защо не ги изцелява? Обърнете внимание на посочената лично от Него причина в Марк 1:38,39 .`

Тази история е забележителна. След като предишния ден е изцелявал множествата, на следващия ден Исус напуска тълпите, които Го търсят и които все още се нуждаят от изцеление. Неговото обяснение е, че целта, заради която е дошъл на света, е да проповядва евангелието. Исус не е просто някакъв зрелищен чудотворец. Той е изпратеният Божи Син, Който е дошъл с изкупителна мисия. Не се задоволява само с изцеляване на физическите заболявания. Копнее хората да получат дара на вечния живот, който Той е готов да им предложи. Ясно заявява целта на Своето идване на земята със следните думи: „Понеже Човешкият Син дойде да потърси и да спаси погиналото” ( Лука 19:10 ). Всеки акт на изцеление е възможност да разкрие Божия характер, да облекчи страданието и да предостави възможност за вечен живот.

`Възможно ли е да живеете изобилния живот, който Исус предлага, ако сте засегнати от бедност или сте болни? Исус предлага ли на хората нещо по-дълбоко от физическото изцеление? По какви практични начини можем да водим хората към духовни истини, когато служим на техните физически и емоционални нужди?`