---
title: Мотивирани от любовта
date: 02/07/2020
---

Тази седмица се фокусирахме върху отговора на въпроса: „Защо да свидетелстваме?“. Установихме, че докато споделяме вярата си, имаме радостта от сътрудничеството с Бога в Неговата мисия по света. Нашето свидетелство за любовта Му осигурява на хората по-големи възможности за спасение, тъй като те могат да прозрат по-ясно Неговата благодат и истина.Същевременно свидетелството е и едно от Божиите средства за нашето духовно израстване. Провалът ни да споделим това, което Христос е направил за нас и да послужим на другите, задушава истинския духовен живот.

Свидетелстването ни свързва със сърцето на Онзи, Който копнее цялото човечество да бъде спасено. То е реакция на покорство спрямо Неговата заповед. В днешния урок ще разгледаме най-голямата мотивация за свидетелстване.

`Прочетете 2 Коринтяни 5:14,15,18-20. Какво мотивира Павел да понася изпитания, скърби, трудности и лишения в името на евангелието? Как същата тази мотивация може да се превърне в подтик на нашето служене за Христос?`

Апостол Павел е движен от любов. Има неща, които ще направите за любовта и не бихте направили заради нищо друго. Когато апостолът заявява, че „Христовата любов ни принуждава“, изрича една вечна истина. Думата принуждава означава „да подтиквам, да тласкам, да контролирам или силно да мотивирам”. Любовта на Христос ръководи действията на Павел и мотивира неговото свидетелстване. С безстрашен устрем и искреност той споделя спасителния план в целия средиземноморски свят.

„Любовта трябва да живее в сърцето. Подбудите на истинския християнин се коренят в любовта му към Неговия Учител. От дълбочината на неговата любов към Христос извира несебелюбивият интерес към неговите братя” (Уайт, Е. „Дом и семейство“. Нов живот, София, 1998, стр. 396).

Когато наистина признаваме огромната жертва, принесена от Христос за нас, оставаме смаяни от Неговата любов и подтикнати да споделяме с другите това, което Той е направил за нас.

`Този, Който създаде цялото творение (галактиките, звездите, ангелските множества, целия космос, другите светове) е Същият, Който умря на кръста за нас. Нима е възможно тази удивителна истина да не предизвика в нас любов към Бога и желание за споделяне на тази любов?`