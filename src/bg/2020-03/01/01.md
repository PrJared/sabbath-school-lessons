---
title: Защо да свидетелстваме?
date: 27/06/2020
---

### За изучаване през седмицата
Яков 5:19,20; Лука 15:6; Софония 3:17; Йоан 7:37,38; 1 Тимотей 2:3,4; 2 Коринтяни 5:14,15.

> <p>Стих за запаметяване</p>
> „Това е добро и благоприятно пред Бога, нашия Спасител, Който иска да се спасят всички човеци и да достигнат до познание на истината” (2 Тимотей 2:3,4).

Големият копнеж на Бога е всички хора навсякъде да откликнат на Неговата любов, да приемат Неговата благодат, да бъдат преобразени от Неговия Дух и да бъдат спасени в Неговото царство. Той няма по-голямо желание от нашето спасение. Любовта Му е безгранична. Милостта Му е безмерна. Състраданието Му е безкрайно. Прощението Му е неизчерпаемо. Силата Му е неограничена. За разлика от езическите божества, които са изисквали жертви, нашият Бог е принесъл върховната Жертва. Колкото и да желаем да бъдем спасени, Бог още по-силно копнее да ни спаси. „Това е добро и благоприятно пред Бога, нашия Спасител, Който иска да се спасят всички човеци и да достигнат до познание на истината” ( 2 Тимотей 2:3,4 ). Копнежът на сърцето Му е твоето и моето спасение.

Свидетелството се отнася изцяло за Исус. То касае извършеното от Него, за да ни спаси, за начина, по който е променил живота ни и за чудните истини на Неговото Слово, разкриващи ни кой е Той и красотата на Неговия характер. Защо да свидетелстваме? Когато разберем кой е Той, когато преживеем чудесата на Неговата благодат и силата на Неговата любов, не можем да останем безмълвни. Защо да свидетелстваме? Докато сме съпричастни с Него, ние влизаме в Неговата радост да виждаме хора, изкупени от Неговата благодат и преобразени чрез Неговата любов.