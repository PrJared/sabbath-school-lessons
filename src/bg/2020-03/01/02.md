---
title: Осигурени възможности за спасение
date: 28/06/2020
---

Бог ежедневно предоставя възможности на хората навсякъде по света да Го опознаят. Той действа върху сърцата им чрез Светия Си Дух. Разкрива се в красотата и сложността на природата. Необятността, редът и хармонията на Вселената говорят за един безкраен Бог с безгранична мъдрост и безкрайна сила. Той подрежда обстоятелства или събитията в нашия живот, за да ни привлече към Себе Си.

Въпреки че се разкрива чрез изявите на Своя Дух, чрез славата на природата и действията на провидението, най-ясно откровение на Неговата любов се съдържа в живота и служенето на Исус Христос. Когато споделяме Исус с другите, ние им даваме най-добрата възможност да бъдат спасени.

`Прочетете Лука 19:10 и го сравнете с Яков 5:19,20 . Какво учи „Евангелието от Лука“ за целта на Христовото идване на земята? Как си сътрудничим със Спасителя в Неговото дело по спасяване на изгубеното?`

Според Яков „който е обърнал грешния от заблудения му път, ще спаси една душа от смърт” ( Яков 5:20 ). Книгата „Римляни“ подсилва тази мисъл. Според 1 и 2 глава от нея както езичниците, които са видели Божието откровение в природата, така и евреите, получили Божието пророческо откровение в Писанието, са изгубени без Христос. В Римляни, 3-5 гл. апостолът разкрива, че спасението се получава по благодат единствено чрез вяра. В Римляни, 6-8 гл. той описва как благодатта, която оправдава всеки вярващ, е също така и освещаваща благодат. В 10 глава той казва, че „всеки, който призове Господнето име, ще се спаси“ ( Римляни 10:13) и след това посочва, че никой не може да призове, ако не повярва, и не може да повярва, ако не е чул и не може да чуе, ако някой не му каже ( Римляни 10:14,15 ). Ние сме пратениците на Бога в спасителния план за достигане на изгубените хора със славата на евангелието.

`Ние свидетелстваме, за да дадем на хората единствения им шанс за спасение. Свидетелстваме, за да им дадем най-добрия шанс. Каква е нашата роля в Божия план за изкуплението на човешката раса? Помислете и над това: колко хора са чули евангелието от вашите собствени устни?`