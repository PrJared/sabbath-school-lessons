---
title: Израстване чрез даване
date: 30/06/2020
---

Мъртво море е най-ниската точка на земята. На 423 м под морското равнище, то се нарежда на първо място като най-ниско разположеното море в света. Река Йордан изтича от Галилейското езеро и се вие през долината на Йордан, докато накрая не се влее в Мъртво море.

Горещият и сух климат, с интензивната слънчева светлина и пустинните условия, води до бързото изпаряване на водата. Тъй като съдържанието на сол и минерали в Мъртво море е 33,7%, твърде малко неща могат да оцелеят във водите му. Там няма риба, нито растения; само някои микроби и бактерии по дъното.

В нашия християнски живот, ако Божията благодат, която се влива в живота ни, не изтича към другите, ние ще застинем и ще станем напълно безжизнени като Мъртво море. Като християни не би трябвало да живеем така.

`Прочетете Йоан 7:37,38 и Лука 6:38 . За разлика от състоянието на Мъртво море, какъв е естественият резултат, когато вярващите получават освежителните потоци жива вода от Христос?`

„Бог може да постигне целта Си за спасението на грешниците и без наша помощ. Но за да развием характер, подобен на Христовия, ние трябва да участваме в Неговото дело. За да навлезем в Неговата радост – радостта да виждаме хора, изкупени чрез Неговата жертва – трябва да участваме в Неговия труд за изкуплението им” (Уайт, Е. Копнежът на вековете. Нов живот, София 2005, стр. 75).

„Тези, които искат да станат победители, трябва да се откъснат от самите себе си; и единственото нещо, което ще осъщести това велико дело, е проявяването на силен интерес към спасението на другите” (Уайт, Е. Основи на християнското възпитание, стр. 207 – англ. изд.)

Ние израстваме, докато споделяме с другите това, което Христос е направил в собствения ни живот. Като се има предвид всичко, дадено ни в Него, какво друго освен най-отвратителния ни егоизъм би могло да ни попречи да споделяме с другите това, което самите ние сме получили? А междувременно, ако се провалим в споделянето на вярата си, духовният ни живот ще стане толкова застоял, колкото и Мъртво море.

`Какъв е личният ви опит в свидетелстването на околните, в молитвата за другите и в служенето на техните нужди? Как тези преживявания са повлияли на собствената ви вяра и ходене с Господа?`