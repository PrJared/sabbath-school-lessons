---
title: Да зарадваме Исус
date: 29/06/2020
---

Някой някога питал ли те е: „Как върви денят ти?“; „Днес всичко наред ли е?“. Ами ако зададете тези въпроси на Бога? „Боже, как върви Твоят ден?“ Според вас какъв отговор ще получите? Вероятно би бил нещо от рода на: „Денят Ми беше изключително труден. Очите Ми се изпълниха със сълзи при вида на хиляди бежански лагери, пълни с измръзнали, гладни и плачещи дечица. Разхождах се по улиците на претъпканите градове по света и плаках с бездомните и бедните. Сърцето Ми се къса заради насилените жени и уплашените деца, продадени в сексуално робство. Бях свидетел на опустошенията на войните, пагубните последици от природните бедствия и болезнената агония от осакатяващи, смъртоносни болести”. Бихте ли отговорили с въпроса: „Но, Боже, има ли нещо, което Те кара да се радваш? Има ли нещо, което носи радост на сърцето Ти? Има ли нещо, което Те кара да пееш?“.

`Прочетете Лука 15:6,7,9,10 и 22-24,32 . Как завършват тези истории и какво ви разкрива за Бога техният край?`

Цялото небе се радва, когато изгубеното се намери. В свят, изпълнен с болести, бедствия и смърт, ние можем да донесем радост на Божието сърце, като споделяме с другите „добрата вест” за спасението. Една от най-силните мотивации да споделяме Христовата любов, е осъзнаването, че свидетелстването носи радост на Божието сърце. Всеки път, когато разкрием Неговата любов, цялото небе пее.

`Прочетете Софония 3:17 . Каква е Божията реакция, когато приемем Неговата спасителна благодат?`

Представете си следната сцена. В резултат на вашето свидетелство някой мъж, жена, момче или момиче приема Исус за свой личен Спасител. Исус се радва. Цялото небе издига глас във възторжено хваление, а нашият могъщ Спасител възклицава за този човек с песен. Може ли да има нещо по-възнаграждаващо, по-пълноценно от това да знаете, че свидетелството ви носи радост на Божието сърце в този тъжен свят?