---
title: Целта на молитвата
date: 23/07/2020
---

В цялата Библия се набляга върху спецификата на молитвата. Молитвата не е някакъв неясен копнеж на душата. Тя представя на Бога конкретни молби. Исус се моли конкретно за учениците Си. Апостол Павел се моли съвсем конкретно за християните от Ефес, Филипи и Колос. Той се моли за младите си колеги като Тимотей, Тит и Йоан Марк.

`Прочетете 1 Царе 12:22-24 и Йов 16:21 . Какво общо имат тези два пасажа? Какво ни казват за застъпническата молитва?`

И Самуил, и Йов подчертават необходимостта от сериозно, сърдечно, конкретно застъпничество. Думите на Самуил са особено силни. Той заявява: „Да не даде Бог да съгреша пред Господа, като престана да се моля за вас“ ( 1 Царе 12:23 ). Почти можем да чуем отгласа от молитвата на Самуил в думите на Йов: „Дано Той сам защити човека пред Бога и човешкия син – пред ближния му“ ( Йов 16:21 ). Нашата работа е да умоляваме Бога за хората, които не познават Христос.

`Прочетете 1 Йоан 5:14-16 . Какво се случва, когато се застъпваме за другите?`

Когато се молим за другите, ние се превръщаме в поток, по който Божието благословение протича към тях. Чрез нас Той излива вода от реката на живота от небесния престол към тях. Всички сатанински множества треперят при звука на искреното застъпничество. Елън Уайт описва силата на молитвата със следните забележителни думи: „Сатана не може да издържи, когато призовават могъщия му Съперник, защото се бои и трепери пред Неговата сила и величие. Когато чуе горещата молитва, цялото сатанинско множество се разтреперва” (Свидетелства към Църквата. Т. 1, изд. „Ел Уай“, София, 2013, стр. 338). Молитвата ни свързва с Източника на Божествената сила в битката за душите на изгубените мъже и жени.

`Прочетете Матей 18:18,19 . Какво отношение има този пасаж към застъпническата молитва и как ни насърчава да се молим с другите за спасението на хората, които не познават Господа?`