---
title: Космическа борба
date: 19/07/2020
---

`Сравнете Откровение 12:7-9 , Ефесяни 6:12 и 2 Коринтяни 10:4 . Как тези пасажи влияят върху нашето разбиране за застъпническата молитва?`

Библията повдига завесата между видимия и невидимия свят. Съществува борба между доброто и злото, между силите на правдата и силите на мрака, между Христос и Сатана. В този космически конфликт Бог зачита човешката свобода. Той никога няма да манипулира волята или да насилва съвестта. Изпраща Своя Свети Дух, за да убеди хората в божествената истина ( Йоан 16:7,8 ). Небесните ангели влизат в битката, за да повлияят на човеците за вечността ( Евреи 1:14 ). Чрез провидението Си Бог подрежда събития в живота на всеки един, за да го доведе при Себе Си.

Това, което Бог няма да направи, е да принуди съвестта. Насилието противоречи на Божието царство. Принудата е чужда на принципа на любовта, залегнал в основата на Неговото управление. Точно тук молитвата е толкова важна. Въпреки че Бог прави всичко, за да достигне хората още преди да се помолим, нашите молитви отприщват могъщата Божия сила. Той уважава нашата свобода на избор да се помолим за някого и може да направи повече в светлината на борбата между добро и зло, когато се молим, отколкото ако не го правим.

Помислете внимателно върху следното твърдение: „Част от Божия план е в отговор на молитвата с вяра да ни дари онова, което не би ни подарил, без да сме Го помолили“ (Уайт, Е. Великата борба. Изд. Нов живот, София, 2001, стр. 359). Във великата борба между доброто и злото молитвата има съществено значение. Когато се молим за някого, който не познава Христос, това отваря изворите на божественото благословение, за да протекат в живота му. Бог зачита избора ни да се молим за тях и работи още по-солидно в тяхна полза.

Докато се занимаваме с темата за застъпническата молитва, трябва смирено да признаем, че не разбираме напълно Божието действие, но това не бива да ни пречи непрекъснато да се отдаваме на благословенията, които молитвата предлага и на нас, и на другите.

`Защо според вас Бог действа с повече сила, когато се молим, отколкото, когато пренебрегваме молитвата? Дори да не разбираме напълно как функционира всичко, защо наставлението на Библията да се молим за другите ни подтиква да правим точно това?`