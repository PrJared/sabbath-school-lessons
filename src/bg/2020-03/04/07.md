---
title: Разширено изучаване
date: 24/07/2020
---

Прочетете статията „Привилегията на молитвата“ в книгата „Пътят към Христос“ от Елън Уайт и „Работа за църковните членове“ в „Свидетелства към Църквата“, Т. 7.

Когато се молим за другите, Бог зачита верността ни към Него и нашето упование в Неговата сила, като използва всички ресурси на небето, за да преобрази човешкия живот. Докато нашите молитви се издигат към Неговия престол, ангелските същества започват да действат по Негова заповед. „Ангели служители чакат пред престола да се отзоват незабавно на заповедта на Господ Исус Христос, да отговорят на всяка молитва, произнесена ревностно, горещо, с жива вяра“ (Уайт, Е. Избрани вести. Кн. 2, изд. „Нов живот“, София, стр. 414). Имаме уверението, че нито една молитва не е изгубена, нито една не е забравена от Бога. Те се съхраняват на небето, за да им се отговори във време и място, което Той познава най-добре. „Молитвата на вярата никога не се губи; но да твърдим, че на нея винаги ще се отговаря точно по начина и за конкретното нещо, което сме очаквали, е самонадеяно” (Уайт, Е. Свидетелства към Църквата. Т. 1, изд. „Ел Уай“, София, 2013, стр. 231). Какво насърчение ни дава това, когато се застъпваме за нашите съпрузи, синове и дъщери, роднини, приятели и колеги, които не познават Христос. Нито една искрена молитва не се губи. Невинаги можем да видим непосредствените отговори в хората, за които се молим, но Бог движи сърцата им по начини, които ще разберем едва във вечността.

**Въпроси за разискване**

`Прочетете Филипяни 1:19; Колосяни 4:2,3 и 2 Солунци 3:1,2. Каква увереност има Павел по време на престоя си в затвора заради молитвите на филипяните? За какво увещава колосяните и солунците да се молят за него? Какво отношение имат тези молби към застъпническите молитви за печеленето на души?`

`Да погледнем към реалността на великата борба и към факта, че тя формира великия разказ за света , в който живеем . Как знанията ви за тази борба ви помагат да осъзнаете значението на молитвата ? Да , Исус е спечелил войната и ние знаем , че в края Неговата страна окончателно ще победи . Но междувременно защо е толкова важно да се молим и да се стремим да правим всичко възможно, за да Му останем верни и да работим за спасението на другите?`

`Кои са някои от пречките пред по-ефективния живот на застъпническа молитва? Какви извинения използвате (ако го правите), за да се измъкнете от по-ревностните молитви за другите, които се нуждаят от това?`

Тази събота, 25.07.2020 г. , ще се молим за църкви „Каварна” и „Казанлък”.