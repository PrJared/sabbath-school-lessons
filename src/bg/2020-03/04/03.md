---
title: 'Исус: Силният Застъпник'
date: 20/07/2020
---

`Прочетете Лука 3:21; Лука 5:16 и Лука 9:18. Какво научаваме от тези текстове за връзката между молитвения живот на Исус и Неговата ефективност в служенето?`

Животът на Исус представлява непрекъснато божествено общение с Неговия Отец. По време на кръщението Си, дало началото на Неговото месианско служене, Той се моли за Божията сила, за да осъществи целта на небето. Светият Дух Го овластява да върши волята на Отец и да изпълни предстоящата Му задача. Независимо дали това се случва при нахранването на петте хиляди, при изцелението на прокажения или при освобождаването на обладания от демони, Исус признава, че в битката между доброто и злото молитвата е могъщо оръжие за преодоляване на демоничните сили. Молитвата е определеният от небето начин да съчетаем своята безпомощност и слабост с всемогъщата Божия сила. Това е средството да се издигнем към Бога; само Той може да докосне сърцата на онези, за които се молим.

`Прочетете Лука 22:31-34 и Евреи 7:25 . Каква увереност дава Исус на Петър, за да го подготви за изкушенията, с които ще се сблъска в непосредственото бъдеще? Каква увереност дава Той на всеки един от нас, когато сме изправени пред изкушения?`

Хората, които ефективно печелят души, са мъже и жени на молитвата. Исус лично се моли за Петър. Успокоява го, че в момента на най-голямото му изкушение ще се моли за него. Сатана твърде добре разбира потенциала на Петър за растежа на Божието царство. Той планира да направи всичко възможно, за да унищожи положителното влияние на Петър в християнската църква. Но във всичките му изкушения Исус се моли за Петър и на молитвите на Учителя е отговорено. Каква вълнуваща реалност да осъзнаем, че Спасителят се моли и за нас. Той ни кани да се присъединим към Него в това дело на застъпническа молитва и лично да издигнем гласа си за другите пред Неговия престол.

Нашето постоянство в молитвата признава, че осъзнаваме пълната и абсолютната си зависимост от Бога, за да достигнем човека, за когото се молим.

`За кого се молите в момента? Защо е толкова важно никога да не се отказвате, независимо колко трудна е ситуацията?`