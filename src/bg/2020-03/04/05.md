---
title: Действието на невидими сили
date: 22/07/2020
---

Застъпническата молитва е мощно оръжие в битката между доброто и злото, наречена „велика борба“. Едно от най-ясните проявления на тази борба се намира в Даниил, 10 гл.

Сигурно си спомняте как пророк Йеремия предсказва, че евреите седемдесет години ще бъдат във вавилонско робство. В края на живота на пророк Даниил наближава приключването на този пророчески период от еврейския плен. Даниил е угрижен. Той не вижда почти никакви признаци за изпълнение на думите на Йеремия. Народът му все още е в робство.

Вавилон е победен от мидяните и персите, но евреите все още остават в робство. Даниил пости и се моли в продължение на три седмици. Той усърдно се застъпва за своя народ. В края на трите седмици пред него се явява славен ангел.

`Прочетете Даниил 10:10-14. Кога биват чути молитвите на Даниил и кой се опитва да им попречи за известно време?`

Това е забележителен пасаж. За да го разберем напълно, нека да опишем някои от героите в него. Кой е князът на Персийското царство? Със сигурност не е Кир. Той е царят на Персийската империя. По всяка вероятност изразът „князът на Персийското царство“ представя Сатана. Исус го нарича „князът на този свят“ ( Йоан 12:31; Йоан 14:30 ). Павел го нарича „княз на въздушната власт“ ( Ефесяни 2:2 ). Щом князът на Персия представлява Сатана, тогава кой е Михаил? Терминът Михаил се употребява пет пъти в Библията ( Откровение 12:7; Юда 9; Даниил 10:13,21 и Даниил 12:1 ). Внимателното проучване на тези пасажи разкрива, че Михаил (което означава „Кой е като Бога“) е друг термин, описващ Исус като повелител на всички ангели в непосредствената битка със Сатана. Христос е вечният, предсъществуващ, всемогъщ Божи Син. Една от функциите Му като предводител на всички ангели е да побеждава и най-накрая да унищожи Сатана.

Даниил, 10 гл. отдръпва завесата и разкрива тази борба между доброто и злото. Докато пророкът се моли, Михаил, Всемогъщият Исус, се спуска от небето, за да победи силите на ада. Въпреки че може да не го виждаме, Исус работи и в отговор на нашите застъпнически молитви. Той е могъщ Спасител. Нито една от нашите молитви няма да остане пренебрегната.

`Как виждате реалността на великата борба да се разиграва в собствения ви живот? Какво следва да ви разкрие реалността на тази битка за избора, който трябва да направите?`