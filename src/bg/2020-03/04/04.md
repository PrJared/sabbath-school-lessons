---
title: Застъпническите молитви на Павел
date: 21/07/2020
---

Застъпническата молитва е библейски феномен. През цялото си служене Павел се моли за новоповярвалите в църквите, които е основал чрез своето евангелско служене. Павел вярва, че когато се моли, се случва нещо, и че то няма да се случи, ако не се моли. Въпреки че е отделен от тези, които обича, той осъзнава, че те могат да бъдат обединени в сърцата си, докато се молят един за друг.

`Прочетете Ефесяни 1:15-21 . В редовете по-долу избройте различните молби, които Павел отправя към Бога за ефесяните. Какво конкретно моли Бог да им даде?`

Молитвата на Павел за вярващите в Ефес е забележителна. Апостолът се моли Бог да им даде мъдрост и духовна прозорливост, да просветли умовете им с божествена истина и да им даде надежда за вечен живот. Също така се моли те да изпитат могъщото действие на Божията сила в живота си. Този Бог е толкова силен, толкова могъщ, че е възкресил Исус от мъртвите – събитие, положило основата на надеждата им за вечен живот в Него. Неговата молитва завършва с напомнянето за „богатството на Христовата слава“ и „Неговото наследство“. Ефеските християни следва да са изпълнени с насърчение, като знаят, че Павел се моли за тях, както и за какво той се моли.

`Прочетете Филипяни 1:3-11 и забележете тона в молитвата на Павел. Ако бяхте член на филипийската църква и получехте подобно писмо от Павел, в което споделя не само, че се моли за вас, но и съдържанието на молитвата му, как бихте се почувствали и защо? Какви обещания се съдържат в думите му? Същевременно какви предупреждения се крият в тях?`

Това са някои от най-възвишените и насърчителните думи в Библията, изпълнени с обещания, както и с призиви да се изпълним с любовта, знанието и проницателността, произтичащи от познаването на Исус, за да можем да бъдем всичко, в което Бог възнамерява да се превърнем чрез Него.