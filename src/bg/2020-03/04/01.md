---
title: Молитвена сила – застъпничество за другите
date: 18/07/2020
---

### За изучаване през седмицата
Откровение 12:7-9; Ефесяни 6:12; Евреи 7:25; Ефесяни 1:15-21; Даниил 10:10-14; 1 Йоан 5:14-16.

> <p>Стих за запаметяване</p>
> „ И така, изповядайте един на друг греховете си и се молете един за друг, за да оздравеете.   Голяма сила има усърдната молитва на праведния   човек ” (Яков 5:16).

Членовете на новозаветната църква чувстват нуждата си от молитва. „   И като се помолиха, потресе се мястото, където бяха събрани, и всички се изпълниха със Светия Дух и с дързост говореха Божието слово” ( Деяния 4:31 ). Забележете, учениците се помолват. Те се изпълват със Светия Дух и тогава говорят Божието Слово с дързост, тоест с увереност.

Има пряка връзка между техните молитви, изпълването със Светия Дух и мощното прогласяване на Божието Слово. Учениците „Не искаха благословения само за себе си. Бяха натоварени с бремето за спасение на души. Осъзнаваха, че евангелието трябва да бъде занесено на света и искаха обещаната от Христос сила“ (Уайт, Е. Деяния на апостолите. Изд. Нов живот, София, 1992, стр. 18).

Когато търсим Бога и се застъпваме за другите, Той действа в собствените ни сърца, за да ни приближи до Себе Си и ни дава божествена мъдрост, за да ги достигнем с вестта за Неговото царство ( Яков 1:5 ). Господ работи със сила в техния живот по начини, които не можем да видим или даже напълно да разберем, за да ги привлече към Себе Си ( 1 Йоан 5:14-17 ).