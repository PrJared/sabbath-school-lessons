---
title: Силата на личното свидетелство
date: 09/07/2020
---

Нека отново да видим Павел пред Агрипа. Апостолът стои пред този човек, последният от поредицата еврейски царе, Макавеите и Иродовия дом. Агрипа изповядва, че е евреин, но в сърцето си е римлянин. (Вижте Адвентния библейси коментар, том 6, стр. 436 – англ. изд.) Възрастният апостол, изморен от мисионските си пътувания и белязан от битките в конфликта между доброто и злото, стои там, като сърцето му е изпълнено с Божията любов, а лицето му сияе от Божествената благост. Каквото и да се е случило в живота му, каквито и преследвания и трудности да е преживял, той може да заяви, че Бог е благ.

Агрипа е циничен, скептичен, закоравял и наистина безразличен към всяка истинска съвкупност от ценности. За разлика от него Павел е изпълнен с вяра, отдаден на истината и непоколебим защитник на правдата. Контрастът между двамата мъже е повече от очевиден. По време на процеса си Павел моли да говори и получава разрешение от Агрипа.

`Прочетете Деяния 26:1-32 . Как Павел свидетелства пред Агрипа? Какво можем да научим от думите му?`

Добротата отваря сърцата, докато дразненето ги затваря. Тук Павел е невероятно мек спрямо Агрипа. Той го нарича „вещ във всички обреди и разисквания между юдеите“ ( Деяния 26:3 ). След това се впуска в коментар за своето обръщане.

`Прочетете историята за обръщането на Павел в Деяния 26:12-18 и след това внимателно забележете ефекта ѝ върху Агрипа в Деяния 26:26-28 . Защо според вас Агрипа реагира точно по този начин? Какво го впечатлява в свидетелство на Павел?`

Свидетелството на Павел за това как Исус е променил живота му, оказва силно влияние върху безбожния цар. Няма друго толкова ефективно свидетелство, както промененият живот. Свидетелството на истински обърнатия живот оказва удивително влияние върху другите. Дори безбожните царе се трогват от един живот, преобразен чрез благодатта. Даже да нямаме толкова драматична история като на Павел, всички трябва да можем да разказваме на другите какво означава да познаваме Исус и да бъдем изкупени чрез Неговата пролята кръв.