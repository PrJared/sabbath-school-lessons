---
title: Печелившо свидетелстване – силата на личното свидетелство
date: 04/07/2020
---

### За изучаване през седмицата
Марк 5:15-20; Марк 16:1-11; Деяния 4:1-20; 1 Йоан 1:1-3; Галатяни 2:20; Деяния 26:1-32.

> <p>Стих за запаметяване</p>
> „Защото ние не можем да не говорим това, което сме видели и чули (Деяния 4:20).

В личното свидетелство се крие забележителна сила. Когато сърцата ни бъдат стоплени от Христовата любов и бъдем променени чрез Неговата благодат, се чувстваме подтикнати да разкажем най-важното за Него. Едно е да споделяме какво е направил Исус за някого. Съвсем друго е да кажем какво е сторил Той лично за нас.

Трудно е да се спори с личното преживяване. Хората може да оспорват вашето богословие или тълкуванието ви на даден текст, или дори да се присмиват на религията като цяло. Но когато човек е в състояние да каже: „Някога бях безнадежден, но сега имам надежда; бях изпълнен с вина, но сега имам мир; лутах се безцелно, но сега имам цел”, дори скептиците биват докоснати от силата на евангелието.

Въпреки че някои хора може да преживеят внезапно, драматично обръщане, като апостол Павел по пътя за Дамаск, по-често обръщането се случва, когато човек все повече започне да осъзнава колко скъпоценен е Исус – едно дълбоко признание за Неговата невероятна благодат и чувство на безкрайна благодарност за спасението, предложено така свободно от Него. Христос радикално пренасочва живота ни. Светът толкова отчаяно се нуждае и копнее именно за това свидетелство.