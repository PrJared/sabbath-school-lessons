---
title: Разширено изучаване
date: 10/07/2020
---

Прочетете статията „Почти ме убеждаваш“ в кн. „Деяния на апостолите“ от Елън Уайт.

Същността на християнския живот е връзката с Исус, толкова богата и пълна, че копнеем да я споделим. Колкото и да е важно правилното учение, то не може да замести живота, преобразен чрез благодатта и променен от любовта. Елън Уайт дава допълнителна светлина с думите: „Спасителят знаеше, че никакъв аргумент, колкото и логичен да е, не би смекчил твърдите сърца, не би проникнал през кората от светски стремежи и егоизъм. Знаеше, че учениците Му трябваше да получат небесния дар, че евангелието щеше да има успех само ако се проповядва от стоплени сърца и от устни, красноречиво изказващи живото знание за Него – Пътя, Истината и Живота” (Деяния на апостолите. Изд. Нов живот, София, 1992, стр. 15-16). В книгата „Копнежът на вековете“ тя добавя следната силна мисъл: „Чудната Христова любов ще стопи и покори сърцата, докато простото представяне на доктрините няма да постигне нищо” (стр. 517).

Има хора, които споделят тезата, че да представяш лично свидетелство означава да се опитваш да убедиш другите в истините, които си открил в Словото Божие. Въпреки че е важно в подходящия момент да споделим истините на Божието Слово, нашето лично свидетелство е свързано много повече с освобождението от вината, с мира, милостта, опрощението, силата, надеждата и радостта, които намираме в дара на вечния живот, така свободно предложен от Исус.

**Въпроси за разискване**

`Защо според вас нашето лично свидетелство влияе толкова силно върху другите? Как свидетелствата на околните са оказали влияние върху вас и върху личната ви опитност?`

`В групата обсъдете отговора си на последния въпрос от частта за сряда. Защо ежедневната опитност с Господа е толкова важна не само за нашето свидетелство, но и за нашата лична вяра?`

`Разбира се, силното свидетелство може да бъде много ефективно. Защо същевременно благочестивият живот е толкова важна част от нашето свидетелство?`

`Споделете личното си свидетелство с групата. Не забравяйте, че споделяте това, което Христос е направил за вас и какво означава Той за вас днес. Какво променя Исус във вашия живот?`

Тази събота, 11.07.2020 г. , ще се молим за църкви „Долни чифлик” и „Дупница А”.