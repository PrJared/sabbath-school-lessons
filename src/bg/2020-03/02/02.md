---
title: Невероятни свидетели
date: 05/07/2020
---

`Прочетете Марк 5:15-20 . Защо според вас Исус изпраща този човек в Декаполис, за да свидетелства на своето семейство и приятели, вместо да укрепи новата му вяра, като го задържи при Себе Си?`

Думата „Декаполис“ произлиза от две думи: deca , което означава десет, а polis значи град. Регионът на Декаполис е област от десет града по брега на Галилейското езеро през I век. Тези градове са били свързани от общи език и култура. Обладаният от демони е бил познат на много хора в този регион. Той е всявал страх в сърцата им чрез своето непредвидимо и агресивно поведение. Исус вижда в него човек, който копнее за нещо по-добро и затова по чуден начин го избавя от измъчващите го демони.

Когато гражданите чуват, че Исус е разрешил на демоните да обладаят стадото им от свине и че свинете са се хвърлили от една скала в морето, те излизат, за да видят какво става. „Евангелието от Марк“ описва случката така: „И като дойдоха при Исус, видяха онзи, който преди беше обладан от бесове, в когото беше легионът, да седи облечен и с ума си; и се изпълниха със страх” ( Марк 5:15 ). Човекът отново е на себе си, изцяло пълноценен – във физически, психически, емоционален и духовен смисъл. Същността на евангелието е възстановяването на хората, прекършени от греха, в целостта, за която ги е създал Христос.

Има ли по-подходящ човек за достигане на тези десет града на Декаполис от преобразения беснуем човек, който може да сподели своето свидетелство с целия регион? Елън Г. Уайт го представя така добре: „Като свидетели за Христос ние трябва да разказваме това, което знаем, което сме видели, чули и почувствали. Ако сме следвали Исус стъпка по стъпка, ще можем да разказваме много верни неща за начина, по който Той ни е водил. Ще можем да обясняваме как сме изпитали Неговото обещание и сме открили, че то е вярно. Ще можем да свидетелстваме за онова, което сме узнали за Христовата благодат. Това е свидетелството, за което ни призовава нашият Господ. Светът загива, защото е лишен от Него” (Уайт, Е. Копнежът на вековете. Нов живот, София, 2005, стр. 203). Бог често използва невероятни свидетели, преобразени чрез Неговата благодат, за да постигне промяна в света.

`Каква е вашата лична история; тоест вашата лична история на обръщане? Какво казвате на другите за начина, по който сте стигнали до вярата? Какво бихте могли да предложите на някой необърнат, за да се възползва от преживяването ви? Бихте ли го споделили?`