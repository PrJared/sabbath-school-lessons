---
title: Споделяне на нашия опит
date: 08/07/2020
---

В Деяния, 26 гл. виждаме апостол Павел като затворник пред цар Агрипа. Тук, изправен пред лицето на царя, Павел представя своето лично свидетелство, като говори за живота си не само като гонител на последователите на Исус, но и след това, след своето обръщане, за живота си като свидетел на Исус и на обещанието за възкресение на мъртвите ( Деяния 26:8 ).

Когато Павел преживява обръщането си по пътя за Дамаск, нашият Господ говори с него и му казва: „Но стани и се изправи на краката си, понеже затова ти се явих – да те назнача служител и свидетел на това, че си Ме видял, и на онова, което ще ти открия” ( Деяния 26:16 ). Споделянето на нашата вяра винаги е динамично преживяване. То представлява разказване на историята за това, което Христос е направил за нас в миналото, какво прави Той в нашия живот днес и какво ще постигне за нас в бъдеще.

Свидетелстването никога не е за самите нас. Винаги става въпрос за Него. Той е Бог, Който прощава беззаконията ни, лекува нашите болести, увенчава ни с любяща доброта и ни удовлетворява с добри неща ( Псалми 103:3-5 ). Свидетелстването просто представлява споделяне на нашата история за Неговата невероятна благодат. Това е свидетелство за нашата лична среща с този Бог на удивителната благодат.

`Прочетете 1 Йоан 1:1-3 и сравнете с Галатяни 2:20 . Какви прилики виждате? По какво опитността на Йоан прилича на тази на Павел?`

Въпреки че Йоан и Павел имат различни житейски опитности, двамата преживяват лична среща с Исус. Техните преживявания с Него не са онези събития, които са се случили в определен момент от миналото и са приключили. Това е непрекъснато, ежедневно преживяване на радостта в Неговата любов и ходене в светлината на Неговата истина.

Дали обръщането е само нещо от миналото? Погледнете свидетелството на Елън Уайт за хората, които смятат, че тяхното предишно преживяване на обръщане е най-важното: „Сякаш ако знаят нещо за религията веднъж, не е необходимо да се преобразяват всеки ден; но трябва всеки ден, всеки от нас, да се обръща“ ( Публикувани ръкописи , том 4, стр. 46).

`Независимо какви са били вашите минали преживявания, дори да са били силни и драматични, защо е важно да имате връзка с Господа ден след ден, да усещате Неговата реалност и Неговата доброта и сила ежедневно? Споделете отговора си с групата в събота.`