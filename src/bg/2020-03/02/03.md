---
title: Прогласяване на възкръсналия Христос
date: 06/07/2020
---

Ранна неделна утрин е и двете Марии бързат, за да стигнат до гроба на Христос. Те няма да Го молят за нищо. Какво може да им даде един мъртвец? Последният път, когато са Го видели, тялото Му е било окървавено, пребито и разранено. Сцените на кръста дълбоко са се запечатали в ума им. Сега те просто изпълняват своя дълг. Изпълнени със скръб, стигат до гробницата, за да балсамират Неговото тяло. Мрачните сенки на униние поглъщат живота им в тъмнината на отчаянието. Бъдещето е несигурно и не може да им предложи почти никаква надежда.

Когато пристигат на гроба, те са шокирани, че го намират празен. Матей описва събитията от онази сутрин на възкресение със следните думи: „Но ангелът отговори и каза на жените: „ А ангелът проговори на жените: Вие не се бойте, защото зная, че търсите разпнатия Исус. Няма Го тук; защото възкръсна” ( Матей 28:5,6 ).

Сега жените са обзети от радост. Мрачните облаци на тъгата избледняват пред слънчевата светлина на зората на възкресението. Тяхната скърбна нощ е приключила. Веселие озарява лицата им и радостни песни заменят сълзите им.

`Прочетете Марк 16:1-11 . Какъв е отговорът на Мария, когато открива, че Христос е възкръснал от мъртвите?`

След като Мария се среща с възкръсналия Христос, хуква да разкаже видяното. Добрата новина трябва да бъде споделена и тя не може да мълчи. Христос е жив! Гробът му е празен и светът трябва да разбере за това. След като и ние срещнем възкръсналия Христос по пътищата на живота, също трябва да побързаме да разкажем Неговата история, понеже добрата новина трябва да бъде споделена.

Забележително е, че въпреки всичките случаи, при които Исус им е казвал какво ще се случи, че Той ще бъде убит и след това ще възкръсне, учениците – онези, които Той специално е избрал – са отказали да повярват в свидетелството на Мария. „Но те, като чуха, че бил жив и че тя Го видяла, не повярваха” ( Марк 16:11 ). И така, щом дори самите ученици на Исус не повярват веднага, не би трябвало да се изненадваме, ако и други не приемат веднага нашите думи.

`Кога за последен път свидетелството ви беше отблъснато? Как реагирахте и какво научихте от този опит?`