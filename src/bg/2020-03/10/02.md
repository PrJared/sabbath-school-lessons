---
title: Малките групи – първо Божия идея
date: 30/08/2020
---

`Прочетете Битие 1:1,2,26; Евреи 1:1,2 и Ефесяни 3:8,9. Как тези стихове разкриват единството на Божеството?`

Отец, Синът и Светият Дух заедно участват в Сътворението. Те имат различни задачи, но работят заедно в неделим съюз. Отец е главният скулптор, великият архитект. Той осъществява Своите планове чрез Исус като активен деятел при Сътворението в унисон със силата на Светия Дух. Такъв мощен свръхестествен акт е далеч отвъд нашето разбиране. Онова, което можем да разберем, при това ясно, е не само реалността на сътворения свят и космоса, но и че всичко е направено от самия Бог (вж. Римляни 1:18-20 ).

Малките групи, на първо място, са Божия идея. Въпреки че човек трябва да бъде внимателен, когато използва аналогии по отношение на много от тайнствените аспекти на Божеството, нека използваме тази по-свободно и да кажем, че Отец, Синът и Светият Дух съставляват първата „малка група” в историята на спасението. Те заедно участват при сътворението на човешката раса, а после и при нейното изкупление след грехопадението.

`Сравнете Йоан 10:17,18 с Римляни 8:11 и 1 Коринтяни 15:15 . Как Христовото възкресение илюстрира единството на Отец, Сина и Светия Дух в спасителния план?`

Отец, Синът и Светият Дух са обединени в „малка група” с изричната цел да изкупят човешкия род. „Спасителният план имаше своето място в съветите на Безкрайния през цялата вечност“ (Уайт, Е. Основи на християнското възпитание. Стр. 186 – англ. изд.). За Бога няма нищо по-важно от това да спаси колкото се може повече хора ( 1 Тимотей 2:4; 2 Петър 3:9 ). Малките групи могат да имат множество цели, които ще изучаваме в урока тази седмица, но тяхната основна цел е да се фокусират върху спечелването на изгубените хора за Исус. Тоест, когато работим в малки групи, можем да помогнем не само на себе си, но и на другите. Следователно крайната цел на нашите малки групи трябва да бъде печеленето на души.

`Размишлявайте върху тайната на единството на нашия Бог. Трудно е да го схванем, нали? И все пак не смятате ли, че можем да вярваме в нещо, което не разбираме напълно? Защо това е толкова важен принцип, който християните трябва да следват, щом става въпрос за вяра?`