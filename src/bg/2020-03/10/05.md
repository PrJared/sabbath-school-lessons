---
title: Новозаветните малки групи
date: 02/09/2020
---

Новозаветната църква се разраства мълниеносно. Само за няколко кратки години тя нарасва от малка група вярващи до десетки хиляди богомолци. Съществуват множество фактори, които допринасят за този приток на вярващи и феномена на бързия растеж. Исусовото служене посява семето на евангелието и подготвя множествата да приемат проповедта на учениците. След възнесението на Христос Светият Дух слиза мощно в деня на Петдесетница върху молещите се, вярващи ученици. Един от факторите, допринесли за бързия растеж на новозаветната църква, е нейната организационна структура на малките групи. Малките групи променят всичко.

`Прочетете Деяния 18:1-5 и Деяния 20:1-4 . Защо според вас Лука изброява някои от имената на онези, с които Павел е работил в тясно сътрудничество?`

Изумително е да отбележим, че Лука споменава имената на някои от хората, с които е работил Павел. За него всеки човек е важен. Познава ги по име. Те взаимно се подкрепят в мисионското си служене. Въпреки че броят на споменатите имена е малък, това служи като доказателство, че е важно да работим в тясно сътрудничество помежду си дори да сме малобройни.

Всеки един от тези хора със сигурност е имал дарби, различаващи се от дарбите на останалите. Те са произхождали от различни прослойки и култури. Начинът, по който са гледали на нещата, невинаги е бил еднакъв, но всеки един от тях е имал ценен принос за Христовото дело. Разнообразието им от дарби, произход и опитност са допринесли за растежа на църквата. Всеки от тях е помогнал за мисията на Христос чрез богатството на собствения си произход и личната си опитност с Исус.

`Сравнете Деяния 16:11-15,40 и Деяния 12:11,12 . Каква покана отправя Лидия към Павел веднага след своето обръщане? Къде отиват и Павел, и Петър, след като са избавени от затвора?`

Новозаветните вярващи редовно се срещат по домовете. Християнските домове се превръщат в центрове за влияние и в сърцевината на служенето в малки групи.

`Мислили ли сте да основете служение на малките групи във вашия дом, или да се присъедините към някой приятел, за да основете малка група в неговия дом? Ако вече сте част от малка група, помислете какво можете да споделите със съботноучилищната си група тази седмица за ползите от нея.`