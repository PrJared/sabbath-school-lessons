---
title: Разширено изучаване
date: 04/09/2020
---

Преди няколко години малка европейска църква близо до един от големите градове на континента решила, че трябва да направи нещо значимо за Господа. Църквата била в застой. Години наред никой не се кръщавал. Ако настоящата тенденция продължала, църквата нямала кой знае какво бъдеще. Пасторът и Църковният съвет искрено се молили и внимателно обмислили какво могат да направят.

Докато изучавали Новия Завет, решили да създадат служение на малки групи. Девет миряни от църквата се заели с този план. Те се ангажирали да се молят заедно и да проучат как да установят ефективно своето служене в малката група. Скоро решили да направят всеки от домовете си евангелизационен център. Групите се научили да упражняват дарбите си по различни начини. Основали молитвени и гостоприемни служения. Развили приятелства в общността. Започнали да извършват дела на любезност към семействата си, приятелите си и към бившите адвентисти. Ръководителите на малките групи започнали изучаване на Библията в девет семейства, където присъствали четиридесет гости. Останали изумени от това, което направил Светият Дух. В крайна сметка седемнадесет от четиридесетте посетители се кръстили. Свидетелството на онази малка, застояла църква, е, че малките групи предизвикват огромна промяна. Те са едно от Божиите средства за включване на множество членове на църквата в нейната мисия.

**Въпроси за разискване**

`В групата си обсъдете по-подробно основните елементи на всяка малка група, както е посочено в частта за четвъртък. В какви други видове дейности може да се включи малката група? Какви са начините, по които една малка група може да помогне на хората със специални дарби да започнат да използват тези дарби както никога досега?`

`Защо е толкова важно малките групи да поддържат фокуса си навън, към мисията? Тоест колкото и дадена група да е в състояние да подхранва и подкрепя членовете си, защо в центъра на предназначението ѝ винаги трябва да остане разпространението на евангелието? Защо също така малката група винаги трябва да поддържа връзка с местното църковно тяло? Защо това е толкова важно?`

`Били ли сте някога част или ръководител на малки групи, които не са функционирали ефективно и в крайна сметка са изчезнали? Обсъдете причините, поради които смятате, че се е случило това.`

`Помислете за историята по-горе, за случилото се в Европа със служенето на малките групи. Защо според вас този подход е сработил така добре? Какво от направеното от тях в много отношения е било толкова просто и същевременно толкова ефективно? Нещо повече, защо работата от „по-безопасната“ среда на домовете, за разлика от църковната сграда, може да бъде ефективен начин за начало на мисионска дейност в квартала или общността?`

Тази събота, 05.09.2020 г. , ще се молим за църкви „Кюстендил А” и „Кюстендил Б”.