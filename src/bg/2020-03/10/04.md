---
title: Организирани за служене
date: 01/09/2020
---

`Прочетете 1 Коринтяни 12:12-25 . Как човешкото тяло предлага чудесна илюстрация за съвместната хармонична дейност в малките групи?`

Апостол Павел разкрива не само значението на духовните дарби в живота на църквата, но и предлага модел за това как те могат да бъдат организирани. Коментира духовните дарби в контекста на Христовото тяло и обяснява как това може да сработи.

Проучване на анатомията и физиологията разкрива, че органите на тялото са организирани в различни взаимосвързани системи. Например храносмилателната, сърдечносъдовата, дихателната и мускулно-скелетната са само част от сложните системи на органите на тялото. Духовните дарби са като различните части на тялото. Те функционират най-добре, когато са организирани в системи или групи. Всъщност в повечето случаи не могат да функционират самостоятелно. Телата ни не са просто купчина от отделни органи, решаващи свободно какво да правят. Всяка телесна функция е организирана в плътно преплетена система, работеща вкупом за постигане на обща цел.

Всичко това ни разкрива нещо за средата, в която можем най-добре да използваме духовните си дарби. Толкова е лесно да се обезкуражим, когато функционираме сами, но ако сме част от малка група със сходни интереси и цели, откриваме, че нашите усилия могат да бъдат много по-добре фокусирани и значително увеличени.

Малките групи представляват най-добрата среда за упражняване на духовните ни дарби и могат да се превърнат в сърцето на мисионското служене в местната църква.

Елън Уайт подчертава значимостта на малките групи със следните думи: „Образуването на малки групи като основа на християнското усилие ми се представи от Един, Който не греши. Ако църквата е многочислена, нека членовете да образуват малки групи, които да работят не само за църковни членове, а и за невярващи. Ако на някои места има само двама или трима, които познават Истината, нека и те да образуват малка група. Нека да запазят стабилна връзката си, да се сближават в любов и единство, да се насърчават в напредване, като всеки получава кураж и сила от другите“ (Свидетелства към Църквата. Т. 7, изд. „Ел Уай“, София, 2012, стр. 15).

Служенето на малките групи е определено от Бога, за да помогне на всеки църковен член да израства духовно, да изпитва топло общение и да използва дадените му от Бога дарби в служенето.

`Размишлявайте върху горепосочения цитат от Елън Уайт. Анализирайте го фраза по фраза. Как бихте могли да приложите във вашата църква този божествен съвет?`