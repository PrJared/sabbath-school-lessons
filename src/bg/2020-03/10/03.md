---
title: Малките групи в Писанието
date: 31/08/2020
---

Библията осигурява множество примери за малки групи, които се молят, общуват, насърчават се помежду си и работят заедно за Христос. Тези групи предоставят на Божия народ възможността за споделяне на отговорностите и пълноценно използване на разнообразните дарби. Тоест малките групи могат да предоставят възможност Господ да използва всекиго от нас по-пълноценно.

`Прочетете Изход 18:21-25 . Какъв навременен съвет дава тъстът на Мойсей Йотор, който значително променя положението на израилевия водач? Защо този план е толкова жизненоважен?`

Всеки човек в стана на израилтяните става част от група от десет души, ръководена от благочестив служител. Тези малки групи са място за решаване на проблеми, но те са и нещо много повече. Това са места за общуване, където проблемите могат да бъдат предотвратени и да се поддържа духовният живот. Те са места за поглед напред, където могат да се споделят Божиите планове за Израил. В такива групи хората могат да формират близки и грижовни отношения, а те да помогнат на всички участници в делото, независимо от проблемите, пред които са изправени. Без съмнение – тогава, както и сега, хората се борят с неща, за които другите биха могли да им помогнат. Малките групи предоставят възможности за топло, грижовно общение, духовно израстване и решаване на проблеми.

Изумително е, но специалистите по малки групи казват, че идеалният размер за групово взаимодействие е между шест и дванадесет души. Това е точният размер, който и Мойсей, и Исус използват при формирането на своите групи.

`Прочетете Лука 6:12,13; Матей 10:1 и Марк 3:13-15 . Каква е двойната цел на Исус при призоваването на учениците и избирането им да бъдат част от малката група на Неговото служене?`

Целта на Исус при призоваване на учениците е да ги подготви както духовно, така и практически за тяхната мисия в света. В общение с Него те ще израстват в благодатта. В контекста на своите срещи в малката група биха се научили как да служат по-ефективно. Ден след ден, когато наблюдават как Исус служи за нуждите на хората около Себе Си, ще се учат, наблюдавайки Го, как да използват своите дарби. Целта на малките групи на Исус е както духовното възпитание, така и мисионската дейност.

`Помислете за случаи, когато – каквито и да са били обстоятелствата – вие сте участвали в малка група от хора, които са се грижили един за друг и са работили за постигането на обща цел. Какво научихте от това, което може да ви помогне да разберете стойността на малките групи в контекста на нашата вяра?`