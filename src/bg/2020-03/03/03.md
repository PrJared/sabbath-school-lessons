---
title: Урок по приемане
date: 13/07/2020
---

Като им дава пример как да виждат всеки човек от нова гледна точка, Исус учи Своите ученици как да виждат хората през очите на Небето. Възгледът Му за хората е радикален. Той ги вижда не такива, каквито са, а такива, каквито могат да станат. Във всичките Си взаимоотношения се отнася към тях с достойнство и уважение. Често изненадва учениците Си с начина, по който се отнася към хората. Това важи с особена сила при срещата Му със самарянката.

Кн. „Библия на археологическите изследвания“ прави следното интересно наблюдение относно връзката между евреите и самаряните: „Разривът между самаряните и юдеите датира от един ранен период. Според 4 Царе, 17 гл. самаряните са потомци на месопотамските народи, насилствено заселени в земите на Северен Израил от асирийския цар в началото на плена от 722 г.пр.Хр. Те съчетават поклонението пред Яхве с идолопоклоннически практики” (Библия на археологическите изследвания. Изд. „Зондерван“, 2005, стр. 1727 – англ. изд.). В допълнение към тези идолопоклоннически практики, те установяват конкурентнто свещеничество и конкурентен храм на планината Геризим. Като се имат предвид тези богословски различия със самаряните, учениците би трябвало да се смутят, когато Исус избра самарийския път към Галилея. Те са изненадани, че Исус не позволява да бъде въвлечен в религиозен дебат. Той докосва непосредствено копнежа на самарянката за приемане, любов и опрощение.

`Прочетете Йоан 4:3-34 . Какъв подход използва Исус спрямо самарянката? Какъв е отговорът на жената след разговора на Христос с нея? Какъв е отговорът на учениците спрямо това преживяване и как Исус разширява техния мироглед?`

Вечният урок, който Исус копнее да предаде на Своите ученици и на всекиго от нас, е просто следният: „Тези, които имат Духа на Христос, ще гледат на всички хора през очите на божественото състрадание“ (Уайт, Е. Знамения на времето, 20 юни 1892 г).

`Кои са хората, на които поради влиянието на вашата собствена култура и общество сте склонни да гледате пренебрежително или с липса на уважение? Защо трябва да промените отношението си и как може да настъпи тази промяна?`