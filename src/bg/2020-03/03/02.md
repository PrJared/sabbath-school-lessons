---
title: Второто докосване
date: 12/07/2020
---

В цялата Библия има само едно чудо, което Исус извършва на два етапа. Това е изцелението на слепия човек във Витсаида. Тази история може да даде вечни уроци за Христовата църква днес. Тя илюстрира Божия план да използва всеки вярващ, за да доведе някого при Исус. Писанието заявява: „Дойдоха във Витсаида. И доведоха при Него един слепец и Му се молеха да се докосне до него” ( Марк 8:22 ). Двете ключови думи тук са „доведоха“ и „молеха се“. Слепият човек не идва сам. Приятелите му виждат неговата нужда и го довеждат. Той може да няма много вяра, но те имат. Вярват, че Исус ще излекува слепотата на този човек.

В Новия Завет са описани около 25 различни лечебни чудеса, извършени от Исус. В повече от половината роднина или приятел е довел човека при Него за изцеление. Много хора никога няма да дойдат при Исус, освен ако някой, който вярва, не ги доведе. Наша е ролята да станем „запознаващи“ и да доведем хората при Исус.

Втората дума от Марк 8:22 , която е важно да разгледаме, е думата „молеха (се)”. Това може да означава „настоятелно просене, умоляване или увещаване“. То предполага по-нежен, благ, кротък призив от силното, бурно настояване. Приятелите на този човек любезно се обръщат към Исус, вярвайки, че Той има едновременно и желание, и сила да помогне на този човек. Човекът може да не е вярвал, че Исус е способен да го изцели, но приятелите му са вярвали. Понякога трябва да носим другите към Исус на крилете на нашата вяра.

`Прочетете Марк 8:22-26 . Защо според вас Той изцелява слепеца на два етапа? Какви поуки съдържа тази история за нас днес като свидетели за Исус?`

Възможно ли е да не виждаме хората ясно? Дали понякога не ги виждаме по-скоро като „ходещи дървета“ с неясни сенчести форми, вместо като кандидати за Божието царство? Какво според вас ни подтиква понякога да не виждаме хората ясно?

`Освен очевидния урок за това как Бог ни използва, за да достигнем до хората, какво още можем да научим от тази история? На какво би могла да ни научи например за това как и медицинското, и духовното могат да участват в изцелението и в служенето за изгубените?`