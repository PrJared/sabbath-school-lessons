---
title: Използване на предоставените възможности
date: 16/07/2020
---

Книгата „Деяния на апостолите“ е изпълнена с разкази за това как учениците се възползват от предоставените от Провидението възможности за растежа на Божието царство. От началото до края на книгата четем увлекателни разкази за ранната църква и как тя расте въпреки предизвикателствата, пред които е изправена и във вътрешен, и във външен план.

Например във 2 Коринтяни 2:12,13 апостол Павел разказва опита си от Троада: „ А когато дойдох в Троада да проповядвам Христовото благовестие и когато ми се отвори врата в Господнето дело, духът ми не се успокои, понеже не намерих брат си Тит, а като се простих с тях, отпътувах за Македония”. Бог по чуден начин отваря вратите за Павел да проповядва евангелието на европейския континент и той знае, че вратите, които Бог отваря днес, може да бъдат затворени утре. Възползвайки се от благоприятния случай и виждайки възможностите, веднага отплава за Македония.

Богът на Новия Завет е Богът на отворената врата – Бог, Който чрез провидението Си ни предоставя възможности да споделяме нашата вяра. Той действа в цялата книга „Деяния“. Има отворени врати в градове, в провинции, в страни и най-вече в отделните сърца.

`Прочетете Деяния 8:26-38 . Какво учат тези стихове за откритостта на Филип към Божието водителство и за неговата отзивчивост към предоставените му от Бога възможности?`

„Ангел водеше Филип при човека, търсещ светлината и готов да приеме евангелието. И днес ангели насочват стъпките на работниците, които позволяват на Светия Дух да освети езиците им и да очисти и облагороди сърцата им. Ангелът, изпратен при Филип, можеше сам да извърши делото с етиопеца, но Бог не работи по този начин. Неговият план е хора да работят за своите ближни” (Уайт, Е. Деяния на апостолите. Изд. Нов живот, София, 1992, стр. 48).

Ако имаме уши да чуем и очи да видим, ние също ще бъдем ръководени от невидими ангели, за да достигнем хората, които търсят истината, с истините на Царството.

`Забележете колко централно място заемат Свещените Писания в тази история. Също така забележете как в съответния момент е толкова важно някой запознат с Писанията да ги разясни. Какви поуки се крият тук за нас?`