---
title: Да виждаме хората през очите на Исус
date: 11/07/2020
---

### За изучаване през седмицата
Марк 8:22-26; Йоан 4:3-34; Йоан 1:40,41; Марк 12:28-34; Лука 23:39-43; Деяния 8:26-38.

> <p>Стих за запаметяване</p>
> „ Той им каза: Елате след Мен и Аз ще ви направя ловци на човеци ” (Матей 4:19).

Исус е изключителен майстор в печеленето на души. Като гледаме как Той работи с хората, научаваме как да водим другите към познанието за спасение чрез Христос. Докато пътуваме с Него по претъпканите улици на Йерусалим, прашните пътеки на Юдея или тревистите склонове на Галилея, откриваме как Той представя принципите на Царството в търсенето на души.

Исус гледа на всички мъже и жени като на потенциални участници в Неговото царство. Той гледа на всекиго през очите на божественото състрадание. Вижда Петър не като груб, гръмогласен рибар, а като могъщ проповедник на евангелието. Вижда Яков и Йоан не като разпалени, яростни радикали, а като възторжени вестители на Неговата благодат. Той вижда дълбокия копнеж за истинска любов и приемане в сърцето на Мария Магдалена, на самарянката и на жената с кръвотечение. Вижда Тома не като циничен скептик, а като човек с искрени въпроси. Независимо дали са евреи или езичници, мъже или жени, разбойникът на кръста, стотникът или болният човек, обладан от демони, Исус вижда божествения им потенциал и гледа на тях през очите на спасението.