---
title: Разширено изучаване
date: 17/07/2020
---

Прочетете статията „Евангелието в Самария“ от кн. „Деяния на апостолите“ на Елън Уайт.

Навсякъде около нас хората търсят вечните неща. Както Исус съвсем точно заявява: „Жетвата е изобилна, а работниците малко“ ( Матей 9:37 ). Проблемът не е в жетвата. С божествено помазани очи Исус вижда изобилна жетва там, където учениците съзират само противопоставяне. Какво е Христовото решение на проблема? „Затова молете се на Господаря на жетвата да изпрати работници на жетвата Си“ ( Матей 9:38 ). Решението е да се молите Бог да ви изпрати на своята жетва.

Защо да не се помолим със следната молитва? „Господи, готов съм да бъда използван за растежа на Твоето царство. Отвори очите ми, за да виждам предоставените от Провидението възможности, разкриващи се пред мен всеки ден. Научи ме да бъда чувствителен към хората около себе си. Помогни ми да говоря думи на надежда и насърчение и да споделям Твоята любов и истина с онези, с които се срещам всеки ден.” Ако се помолите с тази молитва, Бог ще направи някои необикновени неща в живота ви.

**Въпроси за разискване**

`Ако сте работили, за да доведете души при Исус, сте разбрали едно: невинаги е лесно, нали? Да, разбира се, само Бог може да обърне сърцата, но в Своята мъдрост Той е избрал да ни използва, за да бъдем част от този процес. За да работите дори за една личност, са необходими време, усилия, търпение и любов, родена отгоре. Какви решения можете да вземете, за да ви помогнат да умрете за себе си – нещо, от което се нуждаете, за да бъдете ефективни свидетели за Христос?`

`Кои са някои от хората, с които влизате в контакт, но те не познават Господа? Какво сте направили или правите, или трябва да направите, за да станете свидетели за тях?`

`Помислете за Савел от Тарс. Ето някой, който изглежда на пръв поглед най-малко вероятният кандидат за преобразяване! И все пак знаем какво се е случило с него. Какво трябва да ни говори това за опасността твърде бързо да съдим другите по техните външни белези?`

`Като имате предвид историята на Савел, как да разбираме текст като Матей 7:6: „Не давайте свято нещо на кучетата, нито хвърляйте бисерите си пред свините, да не би да ги стъпчат с краката си и се обърнат да ви разкъсат”?`

Тази събота, 18.07.2020 г. , ще се молим за църкви „Дупница Б” и „Владимирово”.