---
title: Справяне с трудни хора
date: 15/07/2020
---

Исус е експерт при справянето с трудни хора. И чрез думите, и чрез делата си Той изразява приемане. Изслушва със съчувствие техните тревоги, задава въпроси и постепенно разкрива божествени истини. Разпознава вътрешния копнеж в най-закоравелите сърца и вижда потенциала и на най-покварените грешници. За Него никой не остава извън обсега на евангелието. Исус определено вярва, че „Никой не е паднал толкова ниско, никой не е толкова долен, че да не може да получи освобождение чрез Христос“ (Уайт, Е. Копнежът на вековете, стр. 147, изд. Нов живот, София, 2005). Той гледа на хората през по-различна призма от останалите. Във всеки човек вижда отражение на славата на първоначалното Творение. Издига мисленето им, за да схванат възможността за това, което в което могат да се превърнат, и мнозина се издигат, за да отговорят на очакванията Му за техния живот.

`Прочетете Матей 4:18,19; Марк 12:28-34; и Лука 23:39-43 . Какво намирате в призивите на Христос към Симон Петър, Андрей, анонимния питащ книжник и разбойника на кръста? Проучете внимателно Христовия подход към всекиго от тях. Какво се набива на очи?`

Навсякъде, където Исус отива, Той вижда духовни възможности, потенциални кандидати за Божието царство при най-невероятни обстоятелства. Ние наричаме тази способност „очи на църковния растеж“. Очите на църковния растеж са придобита чувствителност да виждаме хората така, както ги вижда Исус, като възможност да бъдат спечелени за Божието царство. Това включва и „ушите на църковния растеж“, което е свързано със слушане за неизречените нужди на хората около нас. Свързано е с вслушването в копнежа на сърцето им за нещо, което нямат, дори и да не го изразяват открито.

Помолете Господа да ви направи чувствителни към служенето на Светия Дух в живота на другите. Молете се Бог да ви даде второто докосване и да отвори очите ви за духовните възможности, които Той всеки ден ви предоставя, за да споделяте вярата си с околните. Потърсете Бога за виждащо око, чувствително слушащо сърце и готовност да споделяте Христос, Когото познавате и обичате, с другите хора, и ще се отправите на вълнуващо пътешествие до края на дните си. Животът ще придобие съвсем нов смисъл. Ще изпитате чувство на удовлетворение и радост, което никога досега не сте изпитвали. Само работещите за души могат да познаят удовлетворението, което тази работа би могла да донесе.