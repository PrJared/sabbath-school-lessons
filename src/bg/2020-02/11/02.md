---
title: Историцизъм и пророчества
date: 07/06/2020
---

Основният метод, който адвентистите от седмия ден прилагат при изучаване на пророчествата, се нарича историцизъм. Това е идеята, че много от основните пророчества в Библията следват ненарушимия линеен ход на историята, от миналото към настоящето и бъдещето. Подобно е на изучаването на история в училище. Правим го по този начин, защото така самата Библия тълкува пророчествата за нас.

`Прочетете Даниил 2:27-45 . Кои аспекти от съня показват една продължителна, непрекъсната последователност от велики сили в цялата история? По какъв начин самата Библия ни разкрива как да тълкуваме апокалиптичните пророчества (за края на времето)?`

Обърнете внимание, че царството на Навуходоносор е определено като златна глава. Затова Даниил разпознава във Вавилон първото царство ( Даниил 2:38 ). След това казва: „След тебе ще се издигне друго царство, по-долно от твоето, и друго, трето царство“ ( Даниил 2:39 ), а след това – четвърто ( Даниил 2:40 ). Фактът, че те следват едно след друго без никакви промеждутъци, се разбира от самия образ, тъй като всяко от царствата е представено чрез част от по-голямо тяло, следвайки от главата към пръстите на краката. Те са свързани точно както са свързани времето и историята.

В Даниил, 7 и 8 глава, вместо образ са използвани конкретни зверове-символи, но те представят същото нещо. Разкрива ни се ненарушима последователност от четири земни царства (три – в Даниил, 8 гл.). Те започват от древността и преминават през историята до настоящето и бъдещето, когато Христос ще се завърне и Бог ще установи вечното Си царство.

Следователно образът от Даниил, 2 гл. и следващите видения от Даниил, 7 и 8 гл. осигуряват основата за протестантското историческо тълкуване на пророчествата, което адвентистите от седмия ден поддържат и до днес.

`Прочетете Йоан 14:29. Кое в думите на Исус ни помага да разберем как може да функционират пророчествата?`

`Днес, когато голяма част от историята вече се е изпълнила, какво предимство имаме ние, с каквото не би разполагал човек, живеещ в периода на Вавилонската империя?`