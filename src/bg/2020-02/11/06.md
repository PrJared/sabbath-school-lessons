---
title: Типологията като пророчество
date: 11/06/2020
---

Символите от апокалиптичните пророчества, като тези от „Даниил“ и „Откровение“, имат едно-единствено изпълнение. Например козелът е Гърция, едно определено царство ( Даниил 8:21 ). Все пак самият текст го е назовал! Колко по-ясно би могло да бъде?

Обаче типологията ни насочва към истински хора, събития или институции от Стария Завет, които са съществували исторически, но сочат напред към нещо по-голямо и реално в бъдещето. Използването на типологията като метод на тълкуване датира още от Исус и от новозаветните автори, а можем да я открием дори в самия Стар Завет. Единственото ръководство за разпознаване на образа [типа] и предобраза [прототипа – б. ред] е когато боговдъхновен автор на Писанието ги определи като такива.

`Прочетете 1 Коринтяни 10:1-13. Какво събитие от историята споменава Павел, когато увещава Коринтската църква? Как то е свързано и с нас днес?`

Апостол Павел споменава историческата реалност на Изхода и разработва типология, основана на опитността на древните юдеи в пустинята. По този начин той показва, че Бог, Който е вдъхновил Мойсей да запише тези събития, възнамерява те да станат „поучителен пример“ ( 1 Коринтяни 10:6 ), чрез който да увещава духовния Израил да устоява на изкушенията в последните дни.

**Прочетете пасажите по-долу и запишете всяко изпълнение на образ – предобраз [ прототип ] , както са описани от Исус и новозаветните автори.**

`Матей 12:40`

`Йоан 19:36`

`Йоан 3:14, 15`

`Римляни 5:14`

`Йоан 1:29`

Във всеки от тези случаи Исус и новозаветните автори прилагат тълкуването образ – предобраз, позволяващо да изпъкне пророческото значение. По този начин те сочат към едно по-велико изпълнение на историческата реалност.

`Помислете за земната служба в светилището, която е образ на целия план на спасението. Какво ни говори това за важността на вестта от светилището за нас днес?`