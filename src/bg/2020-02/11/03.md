---
title: Принципът „ден-година“
date: 08/06/2020
---

Един от ключовете за тълкуване в историцизма е принципът „ден-година“. Много учени през вековете са прилагали този принцип към времевите пророчества от „Даниил“ и „Откровение“. Те са го извлекли от няколко ключови текста и от непосредствения контекст на самите пророчества.

`Прочетете Числа 14:34 и Йезекиил 4:6 . Как Бог изрича принципа „ден-година“ в тези конкретни стихове?`

В посочените текстове можем да забележим много ясно концепцията за принципа „ден-година“. Но откъде намираме основания да приложим този принцип към някои от времевите пророчества, например Даниил 7:25 и 8:14 , както и Откровение 11:2,3; Откровение 12:6,14 и Откровение 13:5 ?

Три други елемента подкрепят принципа „ден-година“ в тези пророчества от „Даниил“ и „Откровение“: използването на символи, на дълги времеви периоди и особени изрази.

Първо, символичното естество на зверовете и роговете, представящи различни царства, предполага, че времевите изрази също трябва да се разбират символично. Зверовете и роговете не бива да се тълкуват буквално. Те са символи на нещо друго. След като останалата част от пророчеството е символична, а не буквална, защо да се налага да възприемаме само времето на пророчествата като буквално? Разбира се, отговорът е, че не трябва да го тълкуваме буквално.

Второ, много от събитията и царствата, изобразени в пророчествата, покриват времеви период от много векове, което би било невъзможно, ако времевите пророчества, които ги описват, бяха тълкувани буквално. Щом веднъж се приложи принципът „ден-година“, времето започва да съответства на събитията по един забележително точен начин, което не би било възможно, ако беше възприемано буквално.

Накрая, специфичните изрази, употребени за назоваване на тези времеви периоди, подсказват символично тълкуване. С други думи, начинът на изразяване на времето в тези пророчества (например „2300 денонощия“ от Даниил 8:14 ) не е естественият начин за посочване на времето, което ни подсказва, че описаните времеви периоди трябва да бъдат тълкувани символично, а не буквално.

`Разгледайте пророчеството за 70-те седмици от Даниил 9:24-27 . Четем, че „от излизането на заповедта да се съгради отново Йерусалим до княза Месия“ ( Даниил 9:25 ) ще изминат 69 буквални седмици, или само една година, четири месеца и една седмица . Пророчеството става безсмислено, ако го разбираме по този начин, нали? Обаче какво се случва, когато приложим библейския принцип „ден-година“ и 70-те седмици станат 490 години?`