---
title: Дните на Сътворението
date: 18/05/2020
---

В последните години се появи тенденцията да се разглежда седмицата на Сътворението като небуквална, като метафора, притча или дори мит. Позицията възникна в резултат на еволюционната теория, която приема необходимостта от съществуване на дълги периоди от време, за да обясни развитието на живота на планетата Земя.

Какво казва Библията по тази тема? Защо „дните“ на Сътворението от Битие, 1 глава трябва да се разбират като буквални, а не символични дни?

`Прочетете Битие 1:3-5 и Изход 20:8-11. Как се използва терминът „ден“ в този контекст?`

Еврейската дума yôm , или „ден“, се употребява в целия разказ за Сътворението като буквален ден. Нищо в „Битие“ не подсказва, че се има предвид нещо друго освен буквален ден, както ние го разбираме днес. Всъщност някои учени, които не вярват, че дните са били буквални, въпреки това признават, че намерението на автора е било да опише буквални дни.

Интересното е, че самият Бог дава това име за първата единица от време ( Битие 1:5 ). Yôm , или ден, се идентифицира с фразата „и настана вечер, и настана утро“ ( Битие 1:5,8 и сл.). Терминът се използва в единствено, а не в множествено число, което означава един-единствен ден.

Следователно седемте дни на Сътворението трябва да се разбират като цялостен отрязък от време, въведен с числителното бройно ’ echad („едно“), последвано от числителни редни (втори, трети, четвърти и т.н.). Този модел показва последователност от дни, достигнала кулминацията си в седмия ден. Няма нищо в употребата на думите или в самата конструкция на разказа, което да подсказва, че трябва да търсим някакъв промеждутък от време между тези дни. Седемте дни на Сътворението наистина са седем дена, също като нашите днес.

Така и буквалната употреба на деня се приема за очевидна, когато Бог написва със собствения Си пръст четвъртата заповед. Това показва, че основата за седмия ден, събота, е поредността от буквалните дни на творческата седмица.

`Сътворението от „Битие“ не е единственото творческо дело в Библията. Има също и пресътворение при Второто пришествие, когато Бог ще преобрази смъртното в безсмъртие „в един миг, докато трепне око, при последната тръба“ ( 1 Коринтяни 15:52 ). Ако обаче Бог може да направи това за миг при пресътворението, защо ще използва милиарди години за първото Сътворение, както учи теистичната еволюция?`