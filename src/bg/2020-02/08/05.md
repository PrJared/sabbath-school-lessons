---
title: Сътворение и брак
date: 20/05/2020
---

През последното десетилетие се наблюдават огромни промени в начина, по който обществото и властите определят брака. Много народи в света одобриха еднополовите бракове, събаряйки старите закони, които защитаваха семейната структура, в центъра на която стоят един мъж и една жена. Това е безпрецедентен развой на събитията в много отношения и повдига нови въпроси за брачната институция, за връзката между църква и държава, а също и за светостта на брака и семейството, определена в Писанието.

`Прочетете Битие 1:26-28 и Битие 2:18, 21-24 . Какво ни говорят тези стихове относно Божия идеал за брака?`

На шестия ден Бог стига до кулминацията на Сътворението – сътворяването на човека. Изумително е, че множественото число е използвано за Бога в Битие 1:26 за първи път: „Да създадем човека по Нашия образ“. Всички личности от Триединното Божество, свързани с любовта, сега създават Божествено определената връзка на брака тук, на земята.

„По Божия образ го създаде; мъж и жена ги създаде“ ( Битие 1:27 ). Адам обявява: „Тази вече е кост от костите ми и плът от плътта ми“ ( Битие 2:23 ). И ѝ дава името „жена“. Бракът изисква да „остави човек баща си и майка си и ще се привърже към жена си, и те ще бъдат една плът“ ( Битие 2:24 ).

Писанието е категорично ясно, че тази връзка е между мъж и жена, които произлизат от своите баща и майка, които също са мъж и жена. Идеята е още по-ясно изразена в наставленията към първите земни родители: „Плодете се и се размножавайте, напълнете земята и я покорете“ ( Битие 1:28 ). Според петата заповед децата (потомството) трябва да почитат баща си и майка си ( Изход 20:12 ). Това родство не може да се осъществи под никаква друга форма, освен с хетеросексуално партньорство.

`Прочетете думите на Исус в Матей 19:3-6 . Какво ни казват те за естеството и светостта на брака? Като имаме предвид Неговите думи, но без да забравяме Божията любов към цялото човечество и че всички сме грешници, каква твърда и точна позиция трябва да заемем за библейските принципи на брака?`