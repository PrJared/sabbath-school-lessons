---
title: Съботата и Сътворението
date: 19/05/2020
---

Днес седмият ден, събота, е подложен на кръстосан огън в светското общество и в религиозните общности. Този факт може да се забележи в работното време на глобалните корпорации; в опита за промяна на календара в много европейски държави, които определят понеделник като първи ден от седмицата, а неделя – като седми; и в последната папска енциклика за климатичната промяна, която нарича седмия ден, събота, „еврейската събота“, и насърчава света да спазва един ден за почивка, за да се тушира глобалното затопляне на климата (Pope Francis, Laudato Si’ , Vatican City: Vatican Press, 2015, pp. 172, 173).

`Прочетете Битие 2:1-3, Изход 20:8-11, Марк 2:27 и Откровение 14:7 . Каква е връзката между разбирането за творческата седмица и четвъртата заповед? Как е свързано това с трите ангелски вести?`

Библията казва: „И на седмия ден (…) Бог завърши делата, които беше създал“ ( Битие 2:2 ). Много привърженици на Сътворението днес подчертават Божиите дела през шестте дни на Сътворението, но не признават, че Божието дело не завършва на шестия ден. Работата Му приключва, когато създава съботата. Затова Исус може да каже: „Съботата е направена за човека, а не човекът за съботата“ ( Марк 2:27 ). Той може да даде това авторитетно свидетелство, тъй като е направил, т.е. е създал, съботата като вечен белег и знак на Божия завет с Неговия народ. Тя не е само за юдейския народ, но и за цялото човечество.

„Битие“ показва три неща, които прави Исус след сътворяването на съботния ден. Първо, Той „си почина“ ( Битие 2:2 ), като ни дава божествен пример за желанието Си да почива заедно с нас. Второ, „благослови“ седмия ден ( Битие 2:3 ). В разказа за Сътворението животните са благословени ( Битие 1:22 ), Адам и Ева също са благословени ( Битие 1:28 ), но единственият ден със специално благословение е седмият ден. Трето, Бог „го освети“ ( Битие 2:3 ), или „го направи свят“.

Никой друг ден в Библията не получава тези три привилегии. Трите действия се повтарят в четвъртата заповед, когато Бог я написва със собствения Си пръст и се връща към Сътворението като основа за съботата ( Изход 20:11 ).

`В Откровение 14:7 и Изход 20:11 съботната заповед се споменава непосредствено като основа за поклонението пред Твореца. Как тази пряка препратка към съботата е свързана със събитията на последните дни?`