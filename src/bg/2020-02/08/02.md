---
title: В началото…
date: 17/05/2020
---

`Прочетете Битие 1:1. Какви дълбоки истини са разкрити тук?`

Библията започва с най-възвишените и дълбоки думи, които са толкова прости и същевременно съдържат неизмерима дълбочина, когато се изучават старателно. Всъщност най-големите философски въпроси за това кои сме ние, защо сме тук и как сме произлезли намират отговора си в първото изречение на Библията.

Съществуваме, защото Бог ни е създал в определеното време в миналото. Не сме еволюирали от нищото, нито пък сме се появили по случайност, без никаква крайна цел и без планирана посока, както твърдят повечето съвременни научни модели за произхода. Дарвиновата еволюция противоречи на Писанието във всяко отношение и в опитите си да я хармонизират с Библията християните стават за присмех.

Създадени сме от Бога в някакъв абсолютен момент от времето – „в началото“. Това означава, че Бог е съществувал преди това начало. Той е съществувал, преди да бъде сътворено времето и да започне да се проявява чрез ежедневния цикъл от „вечери и утрини“, месеци и години, белязани от зависимостта на света от Слънцето и Луната. Това абсолютно начало е повторено и потвърдено от други библейски пасажи, които постоянно препотвърждават естеството на Божието творческо дело и как то е било осъществено ( Йоан 1:1-3 ).

`Прочетете Йоан 1:1-3 и Евреи 1:1,2. Кой е деятелният фактор при Сътворението? Помислете какво означава това, че Той е умрял и на кръста.`

Библията учи, че Исус е действащият фактор в Сътворението. Тя заявява, че „всичко това стана чрез Него; и без Него не е станало нищо от това, което е станало“ ( Йоан 1:3 ). Чрез Него „е създал и света“ ( Евреи 1:1,2 ). Тъй като всичко произлиза от Исус в началото, можем да имаме надежда, че в края Той ще завърши това, което е започнал, защото е „Алфа и Омега“, „Първият и Последният“ ( Откровение 1:8; 22:13 ).

`Какво се променя за вас поради факта, че сте били сътворени от Бога? Представете си, че не вярвахте в това. Колко по-различно щяхте да мислите за себе си и за другите и защо?`