---
title: Сътворението, Грехопадението и Кръстът
date: 21/05/2020
---

Библията ни осигурява непрекъсната връзка между съвършеното Сътворение, Грехопадението, обещания Месия и окончателното изкупление. Тези главни събития стават основата на спасителната история на човечеството.

`Прочетете Битие 1:31, 2:15-17 и 3:1-7 . Какво се случва с Божието съвършено творение?`

Бог обявява творението Си за „много добро“ ( Битие 1:31 ). „Сега Сътворението беше завършено. (…) Едем процъфтяваше на земята. Адам и Ева имаха свободен достъп до дървото на живота. Нито петънце от грях, нито сянка от смърт не обезобразяваха прекрасното творение“ (Уайт, Е. Патриарси и пророци. С., Нов живот, 1996, с. 17). Бог предупреждава Адам и Ева, че ако ядат от забраненото дърво, ги чака сигурна смърт ( Битие 2:15-17 ). Змията започва разговора с въпрос, а след това напълно отрича Божиите думи: „Никак няма да умрете“ ( Битие 3:4 ). Сатана обещава на Ева огромно познание и че ще стане като Бога. Тя очевидно му повярва.

`Как Павел потвърждава Божието изявление от Битие 2:15-17 ? Прочетете Римляни 5:12 и 6:23 . Как се съизмерват тези учения с теистичната еволюция?`

В Писанието можем да видим как по-късните библейски автори потвърждават по-ранните библейски свидетелства и осигуряват допълнителни прозрения. В Римляни, 5-8 глава Павел пише за греха и за красотата на спасението: „Чрез един човек грехът влезе в света и чрез греха смъртта, и по този начин смъртта мина във всички човеци“ ( Римляни 5:12 ). Но според еволюционната перспектива смъртта е съществувала милиони години преди човечеството. Тази идея има сериозни последици за библейското учение относно произхода на греха, заместническата смърт на Христос на кръста и спасителния план. Ако смъртта не е свързана с греха, тогава заплатата за греха не е смърт ( Римляни 6:23 ), а Христос не би имал никаква причина да умре за нашите грехове. Следователно Сътворението, Грехопадението и Кръстът са неразривно свързани. Първият Адам е свързан с последния Адам ( 1 Коринтяни 15:45,47 ). Приемането на Дарвиновата еволюция ще унищожи самата основа на християнството дори ако в този процес се вмъкне някаква представа за Бога.