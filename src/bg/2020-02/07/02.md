---
title: Разбиране на Писанието
date: 10/05/2020
---

`Прочетете 2 Тимотей 3:16,17. С каква цел ни е дадена Библията?`

Библията е написана като свидетел за Божиите дела в историята, за Неговия план за изкуплението на грешните човеци и Неговите наставления за всяко праведно дело. Господ е избрал да направи това на човешки език, разкривайки мислите и идеите Си чрез човешки думи. Когато изкупва Израил от Египет, Бог избира един конкретен народ, за да разнесе вестта Му до всички хора. Той допуска този народ да предаде Словото Му на своя език, староеврейския (и няколко части на арамейски – сроден с еврейския език).

Възходът на гръцката култура създава нова възможност, като позволява Новият Завет да бъде предаден чрез универсалния гръцки език, който се говори повсеместно в онази част от света по онова време. (Всъщност е имало гръцки превод и на Стария Завет.) Този „универсален“ език позволява на апостолите и на ранната църква да разпространяват вестта надлъж и нашир с подновен мисионски плам след смъртта на Христос. По-късно апостол Йоан „възвести Божието Слово и свидетелството на Исус Христос, и всичко, което е видял“ ( Откровение 1:2 ). По този начин Библията показва приемствеността на този боговдъхновен „свидетел“ и неговото „свидетелство“ от първия автор на Писанието до последния.

`Прочетете Второзаконие 32:46,47. Защо е толкова важно за израилтяните да се покоряват на „всички думи на този закон“ ( Второзаконие 32:46 ), на Тората, или „наставленията“? Как Божието Слово „продължава“ живота ни? Какво може да означава това за нас днес?`

Някои хора разполагат не само с превод на Библията на своя език, но и с различни преводи на този език. Други може да имат само един превод, ако въобще притежават Библия. Но независимо какви копия притежавате, основната идея е да я цените високо като Божие Слово. А най-важното е да изпълнявате това, което тя ви учи.

`Защо никога не е „празно нещо“ ( Второзаконие32:47 ; NKJV) да се покоряваме на Божието Слово и да го предаваме на децата си?`