---
title: Повторения, словесни модели и значение
date: 12/05/2020
---

Според юдейското мислене има доста начини за изразяване на идеи, които подсилват смисъла и подчертават важността на самите идеи. За разлика от европейските езици, староеврейският не съдържа никакви препинателни знаци, затова в езиковата структура се разработват други начини за предаване на такива идеи.

`Прочетете Битие 1:26,27 и Исая 6:1-3 . Кои думи се повтарят в тези пасажи? Как тези повтарящи се думи получават ударение чрез различните идеи, въведени с повторението?`

Един от начините, чрез който юдейският автор е можел да подчертае определено качество на Бога, е чрез трикратно повторение. Когато разказът за Сътворението стига до кулминацията на Божието творческо дело, текстът подчертава забележителното значение на сътворения човек. Подлогът на глагола bara’, „създавам“, винаги е Бог. Или единствено Той има силата да създава, без да е зависим от вече съществуващата материя. Тук текстът описва сътворяването на човека: „И Бог създаде човека по Своя образ; по Божия образ го създаде ; мъж и жена ги създаде “ ( Битие 1:27 ). Обърнете внимание на тройното повторение на думата „създаде“. По този начин Мойсей подчертава, че хората са създадени от Бога, а също и че са създадени по Неговия образ. Ударението пада върху тези истини.

Във видението на Исая за призоваването му като пророк серафимите повтарят думите: „Свят, свят, свят Господ на Силите! Славата Му изпълва цялата земя“ (Исая 6:3). Ударението пада върху светостта на величествения Бог, Чието присъствие изпълва храма. Виждаме също тази святост чрез думите на Исая, когато застава в присъствието на Всемогъщия: „Горко ми, защото загинах“ ( Исая 6:5 ). Дори пророк като Исая трепери поради собственото си недостойнство, когато се сблъсква с Божията святост и характер. Така че дори и тук, много преди обяснението на Павел за човешката греховност и нуждата от Спасител ( Римляни, 1-3 глава ), можем да видим как Библията дава израз на падналото естество на човека, дори у „добър“ човек като Исая.

В Даниил, 3 глава срещаме повторение (с вариации) на фразата „образа, който цар Навуходоносор беше поставил“ ( Даниил 3:1,2,3,5,7,12,14,15,18 ). Тази фраза, или нейните вариации, се повтаря 10 пъти в главата в контраст с действията на Навуходоносор, който се противопоставя на образа, разкрит от Бога чрез Даниил ( Даниил 2:31-45 ). Тук ударението пада върху човека, който се опитва да превърне себе си в бог, на когото да се покланят, в противовес с единия истински Бог, Който единствен е достоен за поклонение.