---
title: Думите и техните значения
date: 11/05/2020
---

На всеки език има думи, които са толкова богати и дълбоки по смисъл, че е трудно да бъдат преведени точно с една дума на друг език. За такива думи се налага подробно изучаване на употребата им в Библията, за да се разбере широкият обхват на техния смисъл.

`Прочетете 3 Царе 3:6, Псалми 57:3, Псалми 66:20, Псалми 143:8 и Михей 7: 19 . Как се проявяват Божията милост и доброта към създанията, сътворени от Него?`

Еврейската дума chesed (милост) е една от най-богатите и трудни за разбиране думи в Стария Завет. Тя описва Божията любов, загриженост, милост и заветно отношение към Неговия народ. В тези няколко пасажа виждаме Бог да проявява „голяма милост (chesed) към слугата Си, баща ми Давид (…) Ти си запазил за него тази голяма милост (chesed) “ ( 3 Царе 3:6 ). Той „ще изпрати милостта Си (chesed) и истината Си“ ( Псалми 57:3 ). На Израил Той ще покаже „вярност към Яков и милост към Авраам“ ( Михей 7:19 ). Цели книги са написани само за думата chesed и те се опитват да обхванат дълбочината на Божията милост и любов към нас.

`Прочетете Числа 6:24-26, Йов 3:26, Псалми 29:11, Исая 9:6 и Исая 32:17 . За какъв „мир“ или shalom се говори в тях?`

Еврейската дума shalom често се превежда като „мир“. Но значението ѝ е много по-дълбоко и по-обширно от това. Може да бъде преведена като „пълнота, цялост и благосъстояние“. Божието благословение и благост ни поддържат в състояние на shalom , което е дар от Бога ( Числа 6:24-26 ). За разлика от това проблемите на Йов пораждат ситуация, където той не е „в мир“, нито е „в покой“, защото му липсва shalom . В този забързан свят посрещането на съботата с думите Shabbat shalom [ Шабат шалом ] е истинско благословение, понеже нашето общение с Бога донася възвишен мир и пълнота, от които се нуждаем в живота си.

`На какъвто и език да говорим и да четем – дори без да знаем оригиналното значение на съответните думи – как бихме могли да преживеем реалността на тяхното значение дотолкова, доколкото ги разбираме?`