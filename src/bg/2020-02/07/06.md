---
title: Книгите и тяхното послание
date: 14/05/2020
---

Най-големите части на Писанието са библейските книги. Те са писани с различни цели и в различна обстановка. Някои са били пророчески послания. Други са били събрани произведения, като „Псалми“. Има исторически книги, като „Царе“. Има и писма до различни църкви, като написаните от Павел и други автори.

Когато се опитваме да разберем значението и посланието на една книга, е важно да започнем с нейния автор и с обстановката, в която е написана. Много библейски книги имат конкретни автори. За автор на първите пет книги от Стария Завет е посочен Мойсей ( Исус Навин 8:31,32; 3 Царе 2:3; 4 Царе 14:6; 21:8; Ездра 6:18; Неемия 13:1; Даниил 9:11-13; Малахия 4:4 ). Това е потвърдено от Исус ( Марк 12:26; Йоан 5:46,47; Йоан 7:19 ) и от апостолите ( Деяния 3:22; Римляни 10:5 ). В други случаи няма определен библейски автор. Например не са известни авторите на книгите „Естир“ и „Рут“, както и на много от историческите книги като „Първо и Второ царе“ и „Летописи“.

`Прочетете Битие 15:1-5 и 22:17,18. Какво означава за нас фактът, че Мойсей е написал книгата „Битие“?`

Книгите от „Изход“ до „Второзаконие“ са написани от Мойсей, разбира се, след самия Изход от Египет. Но тъй като „Битие“ е основата, като история на Божиите дела от Сътворението до патриархалния период, е логично тази книга да е написана преди кн. „Изход“.

„Годините минаваха и той [Мойсей] бродеше със стадата си в усамотени места и мислеше за робията на народа си. Тогава записа взаимоотношенията на Бога с праотците му и обещанията, които бяха наследството на избрания народ. А молитвите му за Израил се издигаха към небето ден и нощ. Небесни ангели го обкръжаваха със светлина. Тук, под вдъхновението на Светия Дух, той написа книгата „Битие“ (Уайт, Е. Патриарси и пророци. С., Нов живот, 1996, с. 163,164).

Книгата „Битие“ ни разказва не само за нашия произход, но и за плана на спасението, или средството, чрез което Бог ще изкупи грешния човек. Този план става още по-явен чрез завета, който Бог сключва с Авраам. Той включва обещанието Му да постави чрез него началото на велик народ, „като небесните звезди и като пясъка на морския бряг“ ( Битие 22:17 ).

`Кои други велики истини разкрива книгата „Битие“ – истини, които иначе можеше и да не разберем? Тогава колко важно е Божието Слово за нашата вяра?`