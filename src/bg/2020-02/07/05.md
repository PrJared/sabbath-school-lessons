---
title: Текст и контекст
date: 13/05/2020
---

Думите на Библията винаги се намират в някакъв контекст. Те не съществуват самостоятелно. Думата намира непосредствения си контекст в изречението и именно то трябва да бъде разбрано най-напред. След това идва по-широкият контекст на целия параграф, в който се намира изречението. Това може да бъде част от произведение, глава или поредица от глави. Решаващо е да се разбере възможно най-добре контекстът на думите и изреченията, за да не се стига до погрешни заключения.

`Сравнете Битие 1:27 с Битие 2:7. След това прочетете Битие 2:15-23 . Как бихме могли да разберем от тези различни пасажи и контекст определението на adam , староеврейската дума за „човек“?`

Вече видяхме, че повторението на думата bara’ в Битие 1:27 показва ударението върху сътворяването на човека. Сега виждаме, че човекът получава определение в контекста на този стих като „мъж и жена“. Това означава, че староеврейската дума adam в този пасаж трябва да се разбира като общо родово наименование на човешкия род, или човечеството.

Обаче в Битие 2:7 същата дума adam се използва за създаването на Адам от пръстта на „земята“ (на еврейски adamah – обърнете внимание на играта на думи). Тук става въпрос само за Адам, тъй като Ева е създадена по-късно, и то по напълно различен начин. Следователно във всеки пасаж, дори в контекста на две глави, виждаме разграничение между определението на adam като „човек“ ( Битие 1:27 ) и човекът Адам ( Битие 2:7 ). Фактът, че Адам е конкретна личност, е потвърден по-късно в родословията ( Битие 5:1-5; 1 Летописи 1:1; Лука 3:38 ) и във връзка с Исус, който става „вторият Адам“ ( Римляни 5:12-14 ).

Точно както думата adam се появява в конкретен контекст, така и контекстът на сътворяването на Адам и Ева се намира в по-широкия контекст на разказа за Сътворението от Битие, 1 и 2 глава. Именно това се има предвид под по-широк контекст. Той съобщава на тълкувателя допълнителните теми, идеи и развитие на нещата. Битие 2:4-25 понякога се нарича вторият разказ за Сътворението, но всъщност единствената разлика е в ударението (виж урока за следващата седмица). Обаче и в двата разказа ни е показан произходът на човечеството.

`Както можем да видим, мъжът и жената – човечеството – са непосредствено сътворени от Бога. Какво ни говори това за истинската глупост на „светската мъдрост“ ( 1 Коринтяни 1:20 ), която ни учи, че те са възникнали по чиста случайност?`