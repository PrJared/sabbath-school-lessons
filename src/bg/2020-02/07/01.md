---
title: Език, текст и контекст
date: 09/05/2020
---

### За изучаване през седмицата
Второзаконие 32:46,47; 3 Царе 3:6; Числа 6:24-26; Битие 1:26,27; Битие 2:15-23; 15:1-5.

> <p>Стих за запаметяване</p>
> „Вземете тази книга на закона и я сложете край ковчега за плочите на завета на Господа, вашия Бог; и там ще бъде за свидетелство против тебе“ (Второзаконие 31:26).

Милиардите човешки същества по света говорят на повече от 6000 езика. Цялата Библия е преведена на повече от 600 езика, а Новият Завет и някои части от него са преведени на повече от 2500 езика. Това със сигурност са доста езици. Но същевременно са по-малко от половината от известните световни езици.

Изчислено е, че 1,5 милиарда души не разполагат с нито една част от Писанието, преведена на най-познатия им език. Макар че все още има доста работа за вършене, усилията на библейските общества са осигурили възможността 6 милиарда души да четат Словото.

И какво огромно благословение е да бъдем сред тези, които разполагат с Библията на своя език! Често приемаме това за даденост, като забравяме, че мнозина не само нямат Библията, но и че векове наред в Европа тя е била целенасочено забранявана за повечето хора. Благодарение на печатарската машина и Реформацията нещата са се променили. Тези от нас, които наистина разполагаме с Библията, продължаваме да разглеждаме как можем, изпълнени с Духа, да изучаваме Словото и да опознаваме Господа, разкрит на страниците му.