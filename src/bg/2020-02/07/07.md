---
title: Разширено изучаване
date: 15/05/2020
---

Прочетете главите „Светлината нахлува в Англия“ и „Борец за истината“ от кн. „Великата борба“; прочетете също част 4 от документа „Методи за изучаване на Библията, „Приложение А“ в „Тълкуване на Писанието“, Т. 1, изд. „Нов живот“, 2017 г., или на английски език в интернет: www.adventistbiblicalresearch.org/materials/bible-interpretation-hermeneutics/methods-bible-study .

„В Словото Си Бог е поверил на хората познанието, необходимо за спасение. Свещеното Писание трябва да бъде приемано като авторитетно, непогрешимо откровение на Неговата воля. То е стандарт за характера, място за излагане на доктрините и критерий за преценка на опитностите. (…) Обаче фактът, че Бог е разкрил волята Си на хората чрез Словото Си, не обезсмисля постоянното присъствие и ръководство на Светия Дух. Точно обратното, нашият Спасител е обещал присъствието на Духа, Който да разкрива Словото пред служителите Му, да го обяснява и прилага ученията му. И тъй като именно Той е вдъхновил Библията, е невъзможно ученията на Духа изобщо някога да противоречат на ученията на Словото“ (Уайт, Е. Великата борба. С., Нов живот, с. 10).

**Въпроси за разискване**

`Независимо колко преводи на Библията съществуват на вашия език, как бихте могли да се възползвате в най-голяма степен от този, с който разполагате? Как да се научите да цените високо Библията като Божие Слово и да се стремите с вяра да изпълнявате наставленията ѝ?`

`Помислете за разликата между това, което учи Божието Слово за произхода на човека (че сме създадени от Бога на шестия ден от Сътворението), и онова, което учи човечеството под шапката на „науката“ – че сме еволюирали в продължение на милиарди години. Какво ни говори тази огромна разлика между двете? Доколко е важно да се придържаме към библейските учения? Колко далеч може да стигне човек, когато се отклони от Божието Слово и от ясните му учения?`

`Разполагате ли с някакви библейски наръчници, които могат да ви помогнат по-добре да разбирате Библията? А дори и да нямате такива, как бихте могли да се научите да прилагате някои от уроците, усвоени през тази седмица, за тълкуване на Библията?`

`На израилтяните е казано да учат децата си на великите истини, които са им поверени, и да разказват историите за Божието водителство в живота си ( Второзаконие 4:9 ). Без да споменаваме за очевидната полза от предаването на вярата на децата ни, кое от ученията и историите за Божието ръководство в живота ни укрепява нашата собствена вяра? Защо споделянето на библейската истина с другите е полезно и за нас самите?`

Тази събота, 16.05.2020 г., ще се молим за църкви „Велико Търново” и „Велинград”.