---
title: Давид, Соломон и монархията
date: 31/05/2020
---

Царството на Давид и Соломон е златният век от историята на Израил. Обаче какво би се случило, ако те не са съществували, както твърдят някои? Какво би станало, ако тяхното царство не е било така обширно, както го описва Библията? Без Давид няма да има Йерусалим, столицата на държавата ( 2 Царе 5:6-10 ). Без Давид няма да има храм, построен от сина му Соломон ( 3 Царе 8:17-20 ). И накрая, без Давид няма да има никакъв бъдещ Месия, защото Той е обещан чрез родословието на Давид ( Йеремия 23:5,6; Откровение 22:16 ). Ще се наложи да бъде пренаписана цялата история на Израил. Обаче именно тя, както четем в Писанието, придава на Израил и на църквата уникалната им роля и мисия.

`Прочетете 1 Царе, 17 гл. Как Бог осигурява решителната победа за Израил? Кой е използван за тази победа? Къде се случва това?`

Обърнете внимание на точното географско описание на фронтовата линия в 1 Царе 17:1-3 . Мястото Хирбет Каяфа е разположено на хълмовете точно в областта на израилевия лагер, описан в тази глава. Скорошни разкопки там са разкрили силно укрепен гарнизонен град от времето на Саул и Давид, който гледа към долината. Разкопани са две порти. Тъй като повечето градове в древния Израил са имали само по една порта, тази характеристика би могла да ни помогне да разпознаем мястото като Саараим ( 1 Царе 17:52 ), което на староеврейски означава „двете порти“.

Ако това е вярно, тогава виждаме за пръв път този древен библейски град. През 2008 г. и 2013 г. са открити два надписа, които според мнозина са най-древните откривани някога староеврейски писания. Вторият надпис споменава името Есваал, същото като на един от Сауловите синове ( 1 Летописи 9:39 ).

През 1993 г. разкопки при северния град Тел Дан разкриват монументален надпис от цар Хазаел от Дамаск, който записва победата си над „царя на Израил“ и царя от „Давидовия дом“. Точно така е описана династията на Давид в Библията и това е още по-убедително археологическо доказателство, че Давид е съществувал в историята така, както казва Библията.

`Обмислете добре изводите за нашата вяра, ако, както твърдят някои, цар Давид не беше съществувал наистина?`