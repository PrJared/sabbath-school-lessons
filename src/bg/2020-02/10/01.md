---
title: Библията като история
date: 30/05/2020
---

### За изучаване през седмицата
1 Царе, 17 гл.; Исая 36:1-3; 37:14-38; Даниил, 1 и 5 гл.; Матей 26:57-67; Евреи 11:1-40.

> <p>Стих за запаметяване</p>
> „Аз съм Йехова, твоят Бог, Който те изведох от Египетската земя“ (Изход 20:2; Второзаконие 5:6).

Библията е структурирана като история. Библейската история се движи в линейна посока от абсолютното начало, когато Бог създава всичко, към крайната цел, когато ще възстанови Земята при Второто Си пришествие.

Историческата природа на Писанието е една характеристика, която го отличава от свещените книги на други религии. Библията приема за даденост съществуването на един Бог, Който действа лично в историята. Тя не се опитва да докаже това съществуване. В началото Бог заговаря и животът на земята бива създаден ( Битие 1:1-31 ). Той призовава Аврам да излезе от Халдея. Избавя народа Си от Египетското робство. Написва Десетте заповеди върху каменни плочи със собствения Си пръст ( Изход 31:18 ). Изпраща пророци. Нанася съдби. Призовава хората да живеят и да споделят Неговия Божествен закон и плана на спасението с останалите народи. Накрая изпраща Сина Си Исус Христос на света и така разделя навеки историята на две.

През тази седмица ще разгледаме някои ключови моменти от историята, описани в Библията, а също и археологически доказателства, които потвърждават тази история така, както е предадена в Библията.