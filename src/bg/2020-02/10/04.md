---
title: Даниил, Навуходоносор и Вавилон
date: 02/06/2020
---

През юли 2007 г. един учен от Виенския университет работел по проект в Британския музей, когато открил една плочка от времето на Навуходоносор, цар на Вавилон. На плочката видял името „Нергал-саресер“, вавилонски служител, споменат в Йеремия 39:3 . Той е един от плеядата хора, царе и служители, които (благодарение на археологията) са били преоткрити от времето на Даниил и Навуходоносор до днес.

`Прочетете Даниил, 1 и 5 глава. Как първите решения на Даниил съответстват на Божиите действия да го използва като Свой служител и пророк, за да повлияе на милиони човеци в цялата история?`

Даниил „реши в сърцето си“ ( Даниил 1:8 ) да остане верен на Бога както в храненето, така и в молитвата. Тези добри навици, изградени отрано в живота му, стават модел, който ще му дава сила през дългия му живот. Резултатът е бистра мисъл, мъдрост и разбиране, идващи отгоре. Това признават Навуходоносор и Валтасар, като го издигат на най-високите постове в царството. Но може би по-важното е, че това довежда до обръщането на самия цар Навуходоносор ( Даниил 4:34-37 ).

Навуходоносор е син на Набополасар. Те заедно построяват един великолепен град, ненадминат в древния свят ( Даниил 4:30 ). Град Вавилон е огромен, с над 300 храма, изящен дворец и обграден с гигантски двойни стени, дебели съответно по 4 и 7 метра. В стените са вградени осем големи порти, всичките с имена на главните вавилонски божества. Най-известна е Портата на Ищар, разкопана от германците и възстановена в музея „Пергамон“ в Берлин.

В Даниил 7:4 Вавилон е описан като лъв с орлови крила. Улицата на процесиите, водеща до Портата на Ищар, е опасана с образи на 120 лъва. Образ на огромен лъв, скачащ върху човек, е намерен също и по време на разкопките и днес все още се намира край града. Всичко това свидетелства, че лъвът е подходящ символ за Вавилон Велики. Библейската история и нейните пророчески вести получават своето потвърждение.

`В Даниил 1:8 се казва, че Даниил „реши в сърцето си“. Какво означава това? За кои неща трябва да „решите в сърцето си“ да ги правите или да не ги правите?`