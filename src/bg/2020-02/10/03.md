---
title: Исая, Езекия и Сенахерим
date: 01/06/2020
---

`Прочетете Исая 36:1-3 и 37:14-38. Как Бог избавя Своя народ в този разказ за масираната Асирийска военна кампания срещу Юдея?`

През 701 г.пр.Хр. Сенахерим подема военна кампания срещу Юдея. Разказът е записан в Писанието. Записан е също и от самия Сенахерим по няколко начина. В историческите му анали, открити в столицата Ниневия, той се хвали: „Четиридесет и шест от неговите [на Езекия] силни укрепени градове и безброй много по-малки села в околността им аз обсадих и завладях“. В двореца си в Ниневия той отпразнува поражението на Юдейския град Лахис, като покрива стените на една централна зала на двореца с релефни картини за обсадата и битката срещу града.

Скорошни разкопки в района на Лахис разкриват останки от огромно разрушение на града, след като той е изгорен от Сенахерим. Но Йерусалим е чудотворно пощаден. Царят успява да се похвали само със следното: „Колкото до юдеина Езекия, аз го затворих в града му като птица в клетка“. Няма описание за разрушаване на Йерусалим и никакъв доклад за пленници, взети в робство.

Истина е, че Йерусалим е бил обсаден, но Библията отбелязва, че обсадата продължава само един ден, тъй като Ангелът на Господа избавя Йерусалим. Както е предсказал Исая: „Затова така казва Господ за асирийския цар: Няма да влезе в този град, нито ще хвърли там стрела, нито ще дойде пред него с щит, нито ще издигне против него могила; по пътя, по който е дошъл, по него ще се върне и в този град няма да влезе, казва Господ; защото ще защитя този град, за да го избавя, заради Себе Си и заради слугата Ми Давид“ ( Исая 37:33-35 ).

Интересното е, че само Лахис е изобразен на видно място в Ниневия, Асирийската столица. Йерусалим го няма никъде по дворцовите стени. Сенахерим може да се хвали само с поражението на Лахис. Сблъсъкът между Небесния Бог и божествата на асирийците завършва с избавление на Божия народ. Бог вижда агресивните действия на Асирия. Чува думите от молитвата на Езекия. Той се проявява в историята.

`Кое може да ви накара да не забравяте, че Богът, Който по такъв свръхестествен начин е избавил Израил в онова време и място, е същият Бог, на Когото се молите, на Когото разчитате и на Когото се доверявате днес?`