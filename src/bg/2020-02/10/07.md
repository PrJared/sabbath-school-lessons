---
title: Разширено изучаване
date: 05/06/2020
---

Прочетете главите „Давид и Голиат“ от кн. „Патриарси и пророци“; „Езекия“ и „Избавление от Асирия“ от кн. „Пророци и царе“; също и част 4.к от „Приложение А: „Методи за изучаване на Библията“ в книгата „Тълкуване на Писанието“, Т. 1, изд. „Нов живот“, 2017 г. или на английски език: https://www.adventist.org/en/information/official-statements/documents/article/go/-/methods-of-bible-study/ .

„Библията е най-древната и най-всеобхватната история, която притежават хората. Тя идва направо от извора на вечната истина и една Божествена ръка е запазила чистотата ѝ през всички векове. Осветлява далечното минало, в което проучванията на хората напразно се опитват да проникнат. Единствено в Божието Слово виждаме силата, която положи основите на земята и която разпростря небесата. Само в нея можем да намерим автентичен доклад за произхода на народите. Само в нея е дадена историята на нашата раса, неопетнена от човешка гордост или предразсъдъци“ (Уайт, Е. Възпитание. С., Нов живот, 1996, с. 159).

„Който познава Бога и Неговото Слово има твърда вяра в божествеността на Свещеното Писание. Той не подлага Библията на изпит чрез човешки идеи или наука. А тези идеи изпитва с непогрешимия стандарт. Знае, че Божието Слово е истина, а истината никога не може да си противоречи. Всичко от ученията на така наречената наука, което противоречи на истината от Божието откровение, е просто човешки предположения.

Пред наистина мъдрите научни изследвания се откриват огромни полета за размисъл и получаване на информация“ (Уайт, Е. Свидетелства към църквата. Т. 8. С., Ел Уай, 2013, с. 330).

**Въпроси за разискване**

`Обсъдете въпроса от края на урока за сряда. Да, добре е, когато намираме археологически доказателства в подкрепа на библейската история. Но какво става, когато те се тълкуват по начин, който противоречи на нея? Какво следва да ни говори това за факта, че трябва да разчитаме на Божието Слово като слово от Бога и да му имаме доверие, независимо какво твърди археологията или някоя друга човешка наука?`

`Помислете за всички библейски пророчества, които от днешната ни гледна точка са се изпълнили в миналото. Например повечето от царствата в Даниил, 2 и 7 глава. Как можем да се научим от тези пророчества, изпълнени в историята, да се доверяваме на Господа за пророчествата, които все още предстои да се изпълнят в бъдещето?`

Тази събота, 06.06.2020 г., ще се молим за църкви „Вършец” и „Габрово”.