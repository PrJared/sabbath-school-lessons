---
title: Историческият Исус
date: 03/06/2020
---

`Прочетете Матей 26:57-67, Йоан 11:45-53 и 18:29-31. Кой е Каяфа и каква е ролята му за смъртта на Христос? Кой е Пилат Понтийски и в какво отношение неговото решение е било най-важното, за да може Синедрионът да постигне целите си?`

Каяфа е първосвещеникът и той подстрекава заговора за смъртта на Исус. Съществуването му е отбелязано също и от Йосиф Флавий, юдейския историк, който пише в полза на римляните. „Освен това той свали и Йосиф, наречен също Каяфа, от поста му на първосвещеник и назначи Йонатан, синът на Анна ( Ananus ) , предишния първосвещеник, като негов приемник“ (Josephus Complete Works (Grand Rapids, MI: Kregel Publications, 1969) , book 18, chapter 4, p. 381).

През 1990 г. била открита семейна гробница южно от Йерусалим, в която имало дванадесет урни или костници. Монетите и грънчарските изделия от гробницата датирали от около средата на първи век сл.Хр. Костницата с най-богата украса, с множество кости в нея, съдържала името „Йосиф, син на Каяфа“. Много учени вярват, че това е гробницата и костницата на Каяфа, първосвещеникът, който е пряко свързан със смъртта на Исус.

През 1961 г. е открит надпис, носещ името на Пилат Понтийски, префект на Юдея при управлението на императора Тиберий, който се намира върху камък в театъра „Кесария Маритима“.

Следователно в тези два случая са открити някои от главните фигури, свързани със смъртта на Христос и потвърдени от историята.

Светски историци от първите два века също говорят за Исус от Назарет. Тацит, римски историк, пише за Христос, за неговата екзекуция от Пилат Понтийски по време на царуването на Тиберий и за първите християни в Рим. Плиний Млади, римски управител, пише през 112-113 г.сл.Хр. на император Траян, питайки как да се отнася към християните. Той описва, че те се събирали на определен ден преди изгрев и пеели химни на някакъв бог.

Тези археологически находки и исторически източници осигуряват допълнителна, извънбиблейска рамка за съществуването на Исус, на Когото са се покланяли през първите 50 години след смъртта Му. Самите евангелия са основният източник на информация за Него и трябва старателно да ги изучаваме, за да научим повече за Спасителя и за живота Му.

`Въпреки че винаги е хубаво да разполагаме с археологически доказателства в подкрепа на вярата си, защо трябва да се учим да не разчитаме на тях, за да вярваме, колкото и полезни да са те?`