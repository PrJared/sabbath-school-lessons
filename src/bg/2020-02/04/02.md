---
title: Традицията
date: 19/04/2020
---

Традицията сама по себе си не е нещо лошо. Тя придава на ежедневните действия определена форма и структура. Може да ни помогне да останем свързани с корените си. Затова не е изненада, че тя играе и важна роля в религията. Но с нея са свързани и някои опасности.

`Според Марк 7:1-13 как реагира Исус спрямо някои човешки традиции по Негово време?`

Традицията, която Исус оспорва, е била старателно предавана в еврейската общност от учител на ученик. По времето на Исус тя е била почитана наред с Писанието. Обаче традицията има склонността да се разраства с течение на дълги периоди от време и така да придобива все повече и повече детайли и аспекти, които първоначално не са били включени в Божието Слово и Божия план. Тези човешки традиции – макар и подкрепяни от уважавани „старейшини“ ( Марк 7:3,5 ), т.е. от религиозните водачи на юдейската общност, не са равностойни на Божиите заповеди ( Марк 7:8,9 ). Това са човешки традиции и накрая стигат до момент, когато „осуетяват Божието Слово“ ( Марк 7:13 ).

`Прочетете 1 Коринтяни 11:2 и 2 Солунци 3:6. Как разграничаваме Божието Слово от човешката традиция? Защо е важно да правим това разграничение?`

Живото Божие Слово предизвиква у нас благоговение и преданост. Тази преданост поражда определена традиция. Обаче нашата преданост винаги трябва да бъде вярна на живия Бог, който е разкрил волята Си в записаното Божие Слово. Следователно Библията има неповторима роля, превишаваща всички човешки традиции. Тя стои по-високо от всички традиции, дори и добрите. Традициите, възникнали от нашата опитност с Бога и Неговото Слово, трябва постоянно да бъдат изпитвани чрез критерия на Свещеното Писание.

`Кои от нашите действия като църква биха могли да получат етикета „традиция“? Защо е важно винаги да ги разграничаваме от библейските учения? Споделете отговора си с групата в събота.`