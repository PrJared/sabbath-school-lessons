---
title: Библията
date: 23/04/2020
---

Светият Дух, Който е дал откровенията в Библията и е вдъхновил хората да ги предадат, никога няма да ни насочва в посока, обратна на Божието Слово или далеч от него. За адвентистите от седмия ден тя има по-висш авторитет от човешка традиция, опит, разум или култура. Единствено Библията е нормата, чрез която трябва да се преценява всичко останало.

`Прочетете Йоан 5:46,47 и 7:38 . Кое за Исус Христос е върховният източник за разбиране по духовните въпроси? Как Библията потвърждава, че Той е истинският Месия?`

Някои хора твърдят, че са получили специални „откровения“ и наставления от Светия Дух, но те противоречат на ясната вест на Библията. За тези хора Светият Дух е придобил по-висш авторитет от Божието Слово. Всеки, който обезличава писаното и боговдъхновено Слово и пренебрегва ясното му послание, стъпва върху опасна почва и не следва ръководството на Божия Дух. Библията е нашата единствена защита. Само тя е надеждна норма по всички въпроси на вярата и живота.

„Чрез Писанието Светият Дух говори на ума и внушава истината в сърцето. Така разобличава заблудата и я прогонва от душата. Именно чрез Духа на истината, Който действа чрез Божието Слово, Христос покорява избрания народ на Себе Си“ (Уайт, Е. Копнежът на вековете. С., Нов живот, 2005, с. 412).

Никога не бива да мислим, че Светият Дух замества Божието Слово. По-скоро действа в хармония с Библията и чрез нея ни привлича към Христос, като така я превръща в единствената норма за автентична библейска духовност. Библията осигурява здравите доктрини ( 1 Тимотей 4:6 ) и като Божие Слово е надеждна и заслужава напълно да я приемаме. Не е наша работа да съдим Писанието. По-скоро Божието Слово има правото и авторитета да съди нас и нашето мислене. Все пак то е записаното Слово на самия Бог.

`Защо Библията е по-безопасно ръководство по духовните въпроси, отколкото субективните впечатления? Какви са последиците, когато не приемаме Библията като стандарт, чрез който да изпитваме всички учения и дори нашата духовна опитност? Ако личните откровения имаха последната дума по духовните въпроси, защо това би довело единствено до хаос и заблуди?`