---
title: Опитността
date: 20/04/2020
---

`Прочетете Римляни 2:4 и Тит 3:4,5. Как преживяваме добротата, снизхождението, прошката, доброжелателството и любовта на Бога? Защо е важно вярата ни да не бъде само някакво абстрактно, интелектуално познание, а истинско преживяване? Същевременно как могат нашите опитности да противоречат на Библията и дори да ни заблуждават във вярата?`

Опитността е част от живота ни. Тя влияе много силно върху нашите чувства и мисли. Бог ни е създал по такъв начин, че връзката ни с Неговото творение и дори със самия Него да бъде тясно свързана и зависима от нашите преживявания.

Бог желае ние да преживяваме красотата на взаимоотношенията, на изкуството и музиката и на чудесата на творението, както и радостта от Неговото спасение и силата на обещанията в Неговото Слово. Нашата религия и вяра са нещо повече от просто доктрини и интелектуални решения. Преживяванията значително оформят възгледа ни за Бога и дори нашето разбиране на самото Слово. Но трябва също така да разбираме ясно ограниченията и недостатъците на нашите опитности, когато става въпрос за разбиране на Божията воля.

`Какво предупреждение откриваме във 2 Коринтяни 11:1-3 ? Какво следва да ни говори това за границите на доверието в нашите опитности?`

Опитностите могат да бъдат доста заблуждаващи. От библейска гледна точка те трябва да имат своята подходяща сфера на действие. Трябва да бъдат преценявани и тълкувани чрез Писанието. Понякога искаме да преживеем нещо, което не е в хармония с Божието Слово и воля. Обаче трябва да се научим да се доверяваме на Словото дори повече, отколкото на преживяванията и желанията си. Трябва да бдим, за да бъдем сигурни, че нашата опитност е винаги в хармония с Божието Слово и не противоречи на ясните библейски учения.

`Вярата, в която любовта към Бога и любовта към другите ( Марк 12:28-31 ) са главните заповеди, е очевидно вяра, в която опитността е важна. Същевременно защо е решаващо винаги да изпитваме нашата опитност чрез Божието Слово?`