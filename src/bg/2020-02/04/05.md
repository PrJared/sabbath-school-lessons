---
title: Разумът
date: 22/04/2020
---

`Прочетете 2 Коринтяни 10:5,6; Притчи 1:7; 9:10 . Защо послушанието към Христос в мислите е толкова важно? Защо страхът от Господа е началото на мъдростта?`

Бог ни е дал способността да мислим и да разсъждаваме. Всяка човешка дейност и всеки теологичен аргумент изискват да мислим и да правим изводи. Ние не подкрепяме безразсъдната вяра. Веднага след епохата на Просвещението от 18-ти век обаче човешкият разум си присвои господстваща роля, особено в западното общество, която се простира отвъд способността ни да мислим и да стигаме до правилни заключения.

В противовес на идеята, че цялото ни познание се основава на сетивния опит, едно друго гледище смята човешкия разум за основен източник на познание. Този възглед, наречен рационализъм , застъпва идеята, че истината не е свързана със сетивата, а е интелектуална и произлиза от разума. С други думи, определени истини съществуват и само нашият разум би могъл непосредствено да ги схване. Това го превръща в тест и норма за истина. Разумът е станал новият авторитет, пред който трябва да се покланя всичко останало, включително и авторитетът на църквата, а още по-трагично, дори и авторитетът на Библията като Божие Слово. Всичко, което не е очевидно самò по себе си за човешкия разум, се отхвърля и неговата надеждност се оспорва. Това отношение засяга големи раздели от Писанието. Всички чудеса и свръхестествени Божии дела, като телесното възкресение на Исус, непорочното зачатие или Сътворението за шест дни, както и много други неща, вече не се смятат за достоверни и заслужаващи доверие.

Истината е, че не трябва да забравяме – дори нашите интелектуални способности са засегнати от греха и трябва да бъдат подчинени на Христовото царство. Хората страдат от помрачен разсъдък и са се отчуждили от Бога ( Ефесяни 4:18 ). Имаме нужда да бъдем просвещавани от Божието Слово. Освен това фактът, че Бог е нашият Създател, показва, че от библейска гледна точка, нашият човешки разум не е създаден като нещо, което функционира самостоятелно или независимо от Бога. По-скоро „страхът от Господа е начало на мъдростта“ ( Притчи 9:10; ср. Притчи 1:7 ). Само когато приемем Божието откровение, въплътено в записаното Божие Слово, като върховно в живота си и сме готови да изпълняваме написаното в него, тогава можем да разсъждаваме правилно.

`Преди векове американският президент Томас Джеферсън създал собствена версия на Новия Завет, като зачеркнал всичко, което според него противоречи на разума. Изхвърлил почти всички чудеса на Исус, включително и възкресението Му. Какво трябва да ни говори дори само това действие за факта колко ограничен е човешкият разум в разбирането на истината?`