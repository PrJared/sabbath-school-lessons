---
title: Разширено изучаване
date: 24/04/2020
---

Прочетете главата „Библията – нашата единствена сигурност“ от книгата „Великата борба“ на Елън Уайт.

Когато разсъждаваме за Божието Слово, влияние оказват традицията, опитността, културата, разумът и самата Библия. Решаващият въпрос е: Кой от тези източници има последната дума и е най-висшият авторитет в нашата теология? Едно е да утвърждаваме Библията, но съвсем друго е да ѝ позволим да влияе на живота ни и да ни променя чрез служенето на Светия Дух.

„В Словото Си Бог повери на хората познанието, необходимо за спасението. Светото Писание трябва да се приема като авторитетно, непогрешимо откровение на Неговата воля. То е стандарт за характера, източник на доктрини и тест за опитността“ (Уайт, Е. Великата борба. С., Нов живот, с. 9).

**Въпроси за разискване**

`Защо е по-лесно да изпълняваме подробности от някакви човешки традиции, отколкото да живеем по духа на Божия закон: да обичаме Господа, нашия Бог, с цялото си сърце и ум и ближния си както себе си (Матей 22:37-40)?`

`Обсъдете в групата отговора си на последния въпрос от частта за неделя. Каква роля трябва да играе традицията в нашата църква? Кои са благословенията и проблемите в религиозните традиции?`

`Как бихме могли да сме сигурни, че традицията, независимо колко е добра, не измества записаното Божие Слово като наш върховен стандарт и авторитет?`

`Представете си някой да твърди, че е имал сън, в който Господ му/ѝ е говорил и е казал, че неделята е истинският ден за почивка и поклонение в новозаветни времена. Как бихте отговорили на такъв човек и какво ни говори подобна история за факта, че опитността винаги трябва да бъде изпитвана чрез Божието Слово?`

`В групата поговорете за културата, в която е потопена вашата църква. Как тази култура влияе върху вярата ви? Какви примери можем да намерим от историята, в които културата силно е повлияла върху действията на църковни членове по начин, който намираме за отрицателен, ако се върнем назад? Какви поуки можем да извлечем за себе си днес, за да не допускаме подобни грешки?`

Тази събота, 25.04.2020 г., ще се молим за църкви „Бургас” и „Бъзовец”.