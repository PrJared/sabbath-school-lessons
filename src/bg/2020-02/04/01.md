---
title: Библията – авторитетен източник на нашата теология
date: 18/04/2020
---

### За изучаване през седмицата
Марк 7:1-13; Римляни 2:4; 1 Йоан 2:15-17; 2 Коринтяни 10:5,6; Йоан 5:46,47; Йоан 7:38.

> <p>Стих за запаметяване</p>
> „Нека прибегнат при закона и при свидетелството! Ако не говорят според това слово, наистина няма зазоряване за тях“ (Исая 8:20).

Няма християнска църква, която да не използва Библията в подкрепа на вярванията си. Обаче ролята и авторитетът на Писанието в теологията не са еднакви във всички църкви. Всъщност тази роля варира значително от църква до църква. Това е важна, но сложна тема, която ще разгледаме, като проучим пет различни източника на влияние, засягащи тълкуването на Писанието: традицията, опитността, културата, разума и самата Библия.

Тези източници играят важна роля за всяка теология и за всяка църква. Всички ние сме част от различни традиции и култури, които оказват влияние върху нас. Всички имаме преживявания, оформящи мисленето ни и влияещи върху разбиранията ни. Всички ние имаме разум, чрез който осмисляме и оценяваме нещата. Всички четем Библията и я използваме, за да разбираме Бога и Неговата воля.

Кой от тези източници, или някаква комбинация от тях, има окончателен авторитет при тълкуването на Библията и как самите те се използват във връзка един с друг? Приоритетът на един източник или източници води до различни течения и последици и накрая ще определи посоката на цялата ни теология.