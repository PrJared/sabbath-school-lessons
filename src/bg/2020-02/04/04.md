---
title: Културата
date: 21/04/2020
---

Всички ние сме част от определена култура или култури. И всички сме повлияни и моделирани от тази култура. Никой не може да избегне това. Всъщност помислете каква голяма част от Стария Завет е история за това как древният Израил бива покварен от околните култури. Какво ни кара да мислим, че днес ние сме различни или по-добри?

Божието Слово също е дадено в конкретна култура, въпреки че не е ограничено до нея. Макар че културните фактори неизбежно повлияват върху нашето разбиране на Библията, не бива да забравяме факта, че тя стои над установените културни категории като етнос, власт и социален статус. Това е една от причините да превъзхожда всяка човешка култура и дори да е способна да преобразява и поправя греховните елементи, които срещаме във всяка една от тях.

`Прочетете 1 Йоан 2:15-17. Какво има предвид Йоан, когато заявява, че не бива да обичаме нещата от света? Как да живеем в света, а да нямаме светски мироглед?`

Културата, като всеки друг аспект от Божието творение, е засегната от греха. Затова тя също подлежи на Божиите съдби. Въпреки че някои елементи от нея може да се съчетават много добре с нашата вяра, трябва винаги внимателно да разграничаваме двете. В идеалния случай библейската вяра трябва при нужда да поставя под въпрос съществуващата култура и да създава контракултура, която е вярна на Божието Слово. Ако нямаме в себе си нещо небесно, скоро ще се поддадем на влиянията около нас.

Елън Уайт казва следното: „Последователите на Христос трябва да бъдат отделени от света в принципите и интересите си, но не бива да се изолират от света. Спасителят постоянно отиваше сред хората не за да ги насърчава към нещо противоречащо на Божията воля, а да ги въздига и облагородява“ (Уайт, Е. Съвети към родители, учители и ученици. С. 323 – англ. изд.).

`Кои аспекти от вашата култура са напълно противоположни на библейската вяра? А по-важното е как устояваме твърдо срещу онези аспекти, които се опитват да покварят вярата ни?`