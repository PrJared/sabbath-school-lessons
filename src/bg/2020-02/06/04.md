---
title: Библията и културата
date: 05/05/2020
---

`Прочетете Деяния 17:16-32. В тази глава ап. Павел се опитва да предаде евангелската вест в нов контекст: философията на гръцката култура. Как различните културни обстоятелства влияят върху начина, по който оценяваме стойността на различни идеи?`

Познанието за обстановката и културата в Близкия изток е полезно за разбирането на някои библейски пасажи. „Например юдейската култура е приписвала отговорност на човека за действия, които не е извършил, но е допуснал да се случат. Затова боговдъхновените автори на Писанието обикновено приписват на Бога активни действия за неща, които според западното мислене бихме казали, че Той допуска или не възпрепятства, например закоравяването на сърцето на фараона“ (Тълкуване на Писанието. Т. 2. „Методи за изучаване на Библията“, част 4).

Културата повдига също и някои важни въпроси от херменевтиката. Културата ли обуславя Библията, като така прави свидетелствата ѝ приложими само за тази култура? Или пък божествената вест, дадена в определена култура, надхвърля нейните граници и говори на всички хора? Какво става, ако културата на някого се превърне в основа и лакмусова хартия за проверка на нашето тълкуване на Писанието?

В Деяния 17:26 апостол Павел предлага интересна перспектива за реалността, често пропускана, когато хората четат този стих. Той заявява, че Бог е направил всички нас от една кръв. Макар и да сме от много различни култури, от библейска гледна точка имаме обща връзка, която обединява всички хора въпреки културните различия и това е фактът, че Бог е Творецът на цялото човечество. Нашето греховно състояние и нуждата ни от спасение не са ограничени до определена култура. Всички ние имаме нужда от спасението, което ни се предлага чрез смъртта и възкресението на Исус Христос.

Въпреки че Бог е говорил на конкретни поколения, Той се е погрижил бъдещите поколения, които четат Неговото Слово, да разберат, че тези истини се простират отвъд местните и конкретните обстоятелства, когато са били написани библейските текстове.

Подобен пример е алгебрата, създадена през IX век пр.Хр. в Багдад. Означава ли това, че истините и принципите на този дял от математиката са ограничени само до онова време и място? Разбира се, че не.

Същият пример важи и за истините от Божието Слово. Макар че Библията е написана преди много време в култури, различни от нашата днес, истините, които тя съдържа, са така актуални за нас сега, както са били и за първите си получатели.