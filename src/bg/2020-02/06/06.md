---
title: Защо е важно тълкуването
date: 07/05/2020
---

`Прочетете Неемия 8:1-3,8. Защо за нас е толкова важно да разбираме ясно Писанието не само като отделни хора, но и като църква?`

Най-важният въпрос в Библията е въпросът за спасението и как се спасяваме. Какво друго има значение в дългосрочен план? Каква полза, както самият Исус казва, ако спечелим всичко, което светът предлага, но изгубим душите си ( Матей 16:26 )?

Обаче разбирането какво учи Библията за спасението зависи до голяма степен от тълкуването. Ако разглеждаме и тълкуваме Библията неправилно, най-вероятно ще стигнем до погрешни заключения не само в разбирането си за спасението, но и във всичко друго, което тя учи. Всъщност дори във времето на апостолите в църквата вече са се промъкнали теологични заблуди, несъмнено основани на погрешни тълкувания на Писанието.

`Прочетете 2 Петър 3:15,16. Какво ни говори това за важността на правилния прочит на Писанието?`

Всъщност, ако сме народ на Книгата, който желае да живее чрез Библията и само чрез Библията – и нямаме други авторитетни източници като традиция, вероучения или църковен авторитет, който да ни тълкува Словото – тогава въпросът за правилната херменевтика на Библията е изключително важен, тъй като само тя може да ни каже в какво да вярваме и как да живеем.

Въпросът за тълкуването на Писанието е жизненоважен за теологичното и евангелизационното здраве на църквата. Без правилно тълкуване на Библията не може да има единство в доктрини и учения и следователно няма единство на църквата и на мисията. Една неправилна и изкривена теология неизбежно води до недостатъчна и изкривена мисия. Ако имаме вест за света, но не сме наясно със смисъла на вестта, как ще успеем ефикасно да я представим на хората, които трябва да я чуят?

`Прочетете трите ангелски вести от Откровение 14:6-12 . Какви теологични въпроси откриваме тук и защо тяхното правилно разбиране е толкова важно за нашата мисия?`