---
title: Нашето грешно и паднало естество
date: 06/05/2020
---

`Прочетете Йоан 9:39-41 и 12:42,43. Какво пречи на хората от тези пасажи да приемат истината на библейската вест? Кои предупреждения можем да приложим за себе си?`

Лесно е да гледаме презрително на религиозните водачи, отхвърлили Исус въпреки такива убедителни доказателства. Обаче самите ние трябва да внимаваме да не би да имаме подобно отношение, когато стане въпрос за Неговото Слово.

В никакъв случай не може да се оспори фактът, че грехът драстично е променил, разкъсал и разрушил връзката ни с Бога. Грехът влияе върху целия ни живот. Засяга също и нашата способност да тълкуваме Писанието. Не само, че нашето човешко мислене лесно се насочва към греховни цели, но и умовете и мислите ни са покварени от греха и затова се затварят за Божията истина. Следните характеристики на тази поквара биха могли да се открият в мисленето ни: гордост, самозаблуда, съмнения, подозрения и непокорство.

Горделивият човек издига себе си над Бога и Неговото Слово. Защото гордостта подтиква тълкувателя да поставя прекалено ударение върху човешката логика като окончателен арбитър за истината, дори за библейската истина. Подобно отношение подкопава божествения авторитет на Писанието.

Някои хора са склонни да слушат само идеи, които са привлекателни за тях дори ако противоречат на разкритата Божия воля. Бог ни е предупредил колко опасна е самозаблудата ( Откровение 3:17 ). Грехът поражда съмнения, които ни разколебават, и ние не сме склонни да вярваме на Божието Слово. Когато човек тръгне със съмнения, тълкуването на библейския текст никога няма да доведе до увереност. Вместо това съмняващият се човек издига себе си до позицията, от която отсъжда кое е приемливо в Библията и кое – не, а това е много опасна почва.

Всъщност трябва да подхождаме към Библията с вяра и послушание, а не с критично отношение и съмнения. Гордостта, самозаблудата и съмненията създават отношение на резервираност спрямо Бога и Библията, което със сигурност ще доведе до непослушание – нежелание да следваме разкритата Божия воля.

`Случвало ли ви се е да се съпротивлявате на някое убеждение, което сте получили след четене на Библията – т.е. тя ясно да ви е посочила да направите едно, но на вас да ви се иска съвсем друго? Как завърши случаят и какво научихте от тази опитност?`