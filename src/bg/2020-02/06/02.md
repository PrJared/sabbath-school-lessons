---
title: Предубеждения
date: 03/05/2020
---

`Прочетете Лука 24:36-45. Какво пречи на учениците, които познават добре Писанието, да разберат истинския смисъл на Словото Божие особено когато предсказаните събития в него се разиграват пред очите им?`

Никой не започва да чете библейски стих с празен ум. Всеки читател, всеки, който изучава Писанието, подхожда към Библията с определено отношение и личен опит, които неизбежно влияят върху процеса на тълкуването. Дори учениците са имали свои собствени конкретни идеи за това кой е Месия и какво трябва да направи, основани на очакванията им в съответното време. Техните силни предубеждения са им попречили да придобият по-ясно разбиране на библейския текст, което обяснява защо толкова често са разбирали погрешно Исус и събитията около Неговия живот, смърт и възкресение.

Всички ние имаме различни становища за този свят, за възвишената реалност, за Бога и т.н., които приемаме за даденост – дори и несъзнателно – когато тълкуваме Библията. Никой не подхожда към библейски текст с празен ум. Ако например мирогледът на някого категорично изключва всяка свръхестествена намеса от страна на Бога, този човек няма да чете и да смята Писанието за достоверен и надежден доклад за Божиите дела в историята, а ще го тълкува по много различен начин от човека, който приема, че свръхестественото наистина съществува.

Библейските тълкуватели не могат напълно да се „изолират“ от своето минало, опит, присъщи идеи, предубеждения и мнения. Не може да се постигне пълен неутралитет или абсолютна обективност. Изучаването и теологичните разсъждения за Библията винаги се осъществяват под влиянието на предположенията за естеството на света и на Бога.

Но добрата новина е, че Светият Дух може да открие и поправи нашите ограничени перспективи и предубеждения, когато четем думите на Писанието с възприемчив ум и искрено сърце. Библията постоянно припомня, че хора със съвсем различен произход са успявали да разберат Божието Слово и че Светият Дух ни насочва „към всяка истина“ ( Йоан 16:13 ).

`Какви са вашите хипотези за света? Как бихте могли да ги подчините на Божието Слово, за да може то да ги вплете с библейската реалност?`