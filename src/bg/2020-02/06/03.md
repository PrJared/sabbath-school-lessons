---
title: Превод и тълкуване
date: 04/05/2020
---

Библията е написана на много древни езици: Старият Завет е написан предимно на староеврейски, плюс само няколко пасажа на арамейски, докато Новият Завет е написан на разпространеното гръцко наречие „койне“. Повечето хора днес нито говорят, нито четат тези древни езици. Затова Библията трябва да се превежда на разнообразните съвременни езици.

Но както знае всеки добър преводач, няма превод, който да не включва известно тълкуване. Някои думи на един език нямат точно съответствие на друг. Изкуството и умението на внимателния превод, а след това и тълкуване на стиховете, се нарича „херменевтика“.

`Прочетете 1 Коринтяни 12:10, 1 Коринтяни 14:26, Йоан 1:41, Йоан 9:7, Деяния 9:36 и Лука 24:27. Във всички тях виждаме идеята за тълкуване и превод. В Лука 24:27 дори Исус трябва да обяснява на учениците Си смисъла на Писанието. Какво ни говори това за голямото значение на тълкуването?`

Гръцката дума hermeneuo , от която произлиза нашата дума херменевтика (библейско тълкуване), е свързана с гръцкия бог Хермес. Той е бил смятан за пратеник или посланик на боговете и като такъв, е бил отговорен за превеждането на божествените вести към хората.

Важното за нас в херменевтиката е, че докато не прочетем оригиналните езици, единственият ни достъп до стиховете е чрез преводи. За щастие, много преводи предават добре основното значение. Не се налага да учим оригиналния език, за да разберем важните истини, разкрити в Писанието, въпреки че това познание на езиците би било полезно. Обаче дори и при добър превод подходящото тълкуване също е важно, както видяхме в Лука 24:27 . Именно това е главната цел на херменевтиката – да предаде точно смисъла на библейските текстове и да ни помогне да разберем как да прилагаме точно посланието им в живота си сега. Както показва стихът от „Лука“ по-горе, Исус прави това за Своите последователи. Представете си колко вълнуващо би било самият Исус да ви разтълкува библейските пасажи!

`Много хора имат достъп до различни преводи, но други не разполагат с такъв. С каквито и преводи да ви се налага да работите, защо е важно да изучавате Словото с молитва и да се стремите да прилагате ученията му в живота си?`