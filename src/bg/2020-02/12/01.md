---
title: Трудни пасажи
date: 13/06/2020
---

### За изучаване през седмицата
2 Тимотей 2:10-15; 1 Летописи 29:17; Яков 4:6-10; Галатяни 6:9; Деяния 17:11.

> <p>Стих за запаметяване</p>
> „И смятайте дълготърпението на нашия Господ като средство за спасение; както възлюбеният ни брат Павел ви е писал, според дадената му мъдрост, както пише и във всичките си послания, когато говори в тях за тези работи; в които послания има някои неща, трудни за разбиране, които неучените и неутвърдените изопачават, както правят и с другите Писания, за своята погибел“ (2 Петър 3:15,16).

Когато коментира писмата на апостол Павел, Петър пише, че в тях и на други места в Писанието има „някои неща, трудни за разбиране“ ( 2 Петър 3:16 ). Тези думи се изкривяват или изопачават от „неучените и неутвърдените“ (пак там) за тяхна собствена погибел. Петър не казва, че всичко е трудно за разбиране, а само някои неща.

Наясно сме с това, нали? Кой искрен читател на Библията не е попадал на стихове, които изглеждат странни и трудни за разбиране? Всички ние със сигурност сме преживявали нещо подобно в един или друг момент.

Затова тази седмица ще разгледаме трудните текстове; но не толкова какво говорят самите те, а на какво се дължат затрудненията и как можем да ги преодолеем като искрени търсачи на истината от Божието Слово. Всъщност някои от тези трудни места може никога да не бъдат обяснени, докато сме на тази земя. Същевременно повечето стихове в Библията не представляват никаква трудност и не бива да допускаме малобройните трудни стихове да разколебават доверието ни в благонадеждността и авторитета на Божието Слово като цяло.