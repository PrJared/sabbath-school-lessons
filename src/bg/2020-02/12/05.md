---
title: Решителност и търпение
date: 17/06/2020
---

`Прочетете Галатяни 6:9 . Макар че ап. Павел говори тук за нашето постоянство да вършим добро за другите, същото отношение е необходимо, когато се занимаваме с трудни въпроси. Защо решителността и търпението са важни за решаването на проблемите?`

Истинските постижения винаги изискват упоритост. Лесно постижимите неща ценим твърде малко. Трудностите в Библията ни дават възможност да размърдаме мозъка си, а решителността и упоритостта, с които търсим решение, разкриват доколко важен е съответният въпрос за нас. Добре прекарано е всяко време, което отделяме за изучаване на Библията, като се опитваме да научим повече за нейните смисъл и вест. Може би усърдното изучаване на Писанието за намиране на отговор дори продължително време ще бъде по-голямо благословение, отколкото самото решение на проблема дори ако накрая го открием. Но когато намерим решение на объркващ проблем, съответният текст става много скъп за нас.

Фактът, че не можете да решите труден проблем бързо, не доказва, че той не може да бъде решен. Невероятно е колко често пропускаме този очевиден факт. Има много хора, които, изправени пред труден пасаж от Библията, го обмислят набързо и като не могат да измислят никакво решение, веднага стигат до прибързаното заключение, че проблемът не може да бъде решен. Някои започват да се съмняват в благонадеждността на цялата Библия. Но не бива да забравяме, че решението може да се окаже много лесно дори ако ние, с ограничената си човешка мъдрост – или незнание – не го виждаме. Какво бихме си помислили за един начинаещ в алгебрата, който, след като напразно се е опитвал в продължение на половин час да реши трудна задача, заяви, че няма никакво възможно решение на проблема, тъй като той не може да намери такова? Същото важи и за изучаването на Библията.

Когато някои трудни места не се поддават и на най-неуморните ви усилия да намерите решение, оставете ги за известно време, а междувременно практикувайте това, което Бог ясно ви е разкрил. Някои духовни прозрения се постигат едва след като сме проявили готовност да изпълним онова, което Бог вече ни е казал да правим. Затова бъдете упорити и търпеливи в изучаването на Библията. Все пак търпението е добродетел на вярващите в края на времето ( Откровение 14:12 ).

`Какво бихме могли да научим от други хора, които старателно и търпеливо са изучавали трудни библейски пасажи? Как бихме могли да насърчаваме други да не се отказват да търсят истината? Защо не трябва да се боим, когато попаднем на труден текст от Писанието?`