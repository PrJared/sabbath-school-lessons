---
title: Справяйте се с трудностите по библейски начин и с молитва
date: 18/06/2020
---

`Прочетете Деяния 17:11, 8:35 и 15:15,16 . Какво правят апостолите и членовете на ранната църква, когато се сблъскат с трудни въпроси? Защо Писанието все още е най-добрият източник на собственото си тълкуване?`

Най-доброто решение за трудните пасажи в Библията все още се намира в самото Писание. Библейските проблеми се разрешават най-добре, когато се изучават в контекста на цялото Писание, вместо да се занимаваме с един стих, отделен от другите или от цялата Библия. Наистина трябва да използваме Библията, за да ни помага да разбираме самата нея. Едно от най-важните неща за нас е да се учим да „изравяме“ великите истини от Писанието.

Ако не разбирате някой пасаж, се опитайте да съберете информация от други библейски пасажи на същата тема. Винаги се опитвайте да откривате ясни свидетелства, които хвърлят светлина върху по-неясните стихове. Много важно е също никога да не усложнявате ясни библейски свидетелства, като ги съчетавате с трудни за разбиране пасажи. Вместо да търсим извънбиблейски източници или философии, или чрез науката да обясняваме смисъла на Библията, трябва да позволим на библейския стих сам да разгърне значението си пред нас.

Казва се, че когато сме на колене, получаваме буквално нова гледна точка към трудностите. Защото в молитвата ние показваме, че имаме нужда от Божията помощ за тълкуването и разбирането на Писанието. В молитвата ние търсим просветление на ума чрез същия Свети Дух, Който е вдъхновил библейските автори да напишат посланията си.

В молитвата излагаме ясно мотивите си и можем да кажем на Бога защо искаме да разберем това, което четем. В молитвата молим Бога да отваря очите ни за Словото Си и да ни дава духовна готовност да следваме и прилагаме истината Му в своя живот. Това е решаващо! Когато Бог ни ръководи чрез Светия Си Дух в отговор на нашите молитви, Той не противоречи на това, което е разкрил в Библията. Винаги ще бъде в хармония със Словото и ще потвърждава и надгражда онова, което е вдъхновил библейските автори да ни предадат.

`Как молитвата ви помага да получите правилната душевна настройка, за да можете по-добре да разбирате и да изпълнявате Божието Слово?`