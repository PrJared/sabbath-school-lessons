---
title: Разширено изучаване
date: 19/06/2020
---

Прочетете главата „Какво да правим със съмнението“ от книгата „Пътят към Христос“ на Елън Уайт; прочетете също част 4 от документа „Методи за изучаване на Библията, „Приложение А“ в „Тълкуване на Писанието“, Т. 1, изд. „Нов живот“, 2017 г., или на английски език в интернет: www.adventistbiblicalresearch.org/materials/bible-interpretation-hermeneutics/methods-bible-study .

В Библията има много тайни, които ограничените хора трудно разбират и са твърде дълбоки, за да ги обясним напълно. Затова имаме нужда от смирен дух и готовност да се учим от Писанието с молитва. Верността към Библията оставя библейския текст да каже това, което всъщност гласи, въпреки че значението може и да не ни удовлетворява. Верността към Писанието ще уважава стиха, а няма да го променя (да, някои наистина променят самите стихове) или да заобикаля истинското му значение.

„Когато Божието Слово се отваря без благоговение и без молитва; когато мислите и чувствата не са отдадени на Бога или не са в хармония с Неговата воля, умът се замъглява от съмнения. И така самото изучаване на Библията засилва неверието. Врагът поема контрол върху мислите и внушава тълкувания, които не са правилни. Колкото и начетени да са хората, винаги когато не се стремят да бъдат в хармония с Бога в думи и дела, те са предразположени към заблуждение в разбирането на Писанието и не е безопасно да се осланяме на техните обяснения. Хората, които очакват да намерят несъответствия в Библията, нямат духовна прозорливост. С изкривената си преценка те ще откриват много причини за съмнение и неверие в нещата, които са наистина ясни и прости“ (Уайт, Е. Пътят към Христос. С., Нов живот, 2016, с. 111).

**Въпроси за разискване**

`Защо отношението към Библията, което обсъждахме тази седмица, е толкова основополагащо за правилното разбиране на Писанието? Според вас кои други аспекти от отношението към Словото са решаващи, за да го разбирате по-добре?`

`Защо не трябва да се изненадваме, че в Библията намираме неща, които са трудни за обяснение и разбиране? Все пак колко много неща от самата природа понякога са трудни за разбиране? Дори и до днес водата (да, водата!) е пълна със загадки.`

`Как можем ние като адвентисти да отговорим на въпроса от Лука 23:43, където (според повечето преводи) Исус казва на разбойника, че ще бъде с Него в небето на същия ден? Какви честни отговори можем да дадем? Как например стихове като Йоан 20:17, Еклесиаст 9:5 и 1 Коринтяни 15:16-20 могат да ни помогнат да разрешим спорния въпрос тук?`

Тази събота, 20.06.2020 г., ще се молим за църкви „Гоце Делчев” и „Дебрене”.