---
title: Възможни причини за предполагаеми противоречия
date: 14/06/2020
---

`Прочетете 2 Тимотей 2:10-15 . Павел съветва Тимотей да излага усърдно и „право словото на истината“. Каква важна вест отправя към всички нас тук?`

Никой, който внимателно и искрено изследва Писанието, няма да отрече факта, че в Библията има неща, които са трудни за разбиране. Това не бива да ни притеснява. Всъщност тези затруднения са очаквани в известен смисъл. Все пак ние сме несъвършени и смъртни същества, а никой човек няма всеобхватно познание във всяка област на знанието, какво остава за Божиите неща. Затова, когато необразовани и ограничени човеци се опитват да разберат мъдростта на безкрайния Бог на Писанието, задължително ще възникнат затруднения. Обаче те по никакъв начин не доказват, че библейските свидетелства са неверни.

Хората, които отхвърлят библейските учения заедно с божественото откровение и вдъхновение, често заявяват, че тези трудности са противоречия и грешки. Тъй като за тях Библията е повече или по-малко човешка книга, смятат, че тя трябва да съдържа несъвършенства и грешки. При такъв мироглед не се правят никакви сериозни опити да се търси обяснение, което да отчита единството и надеждността на Писанието, произтичащи от боговдъхновеността на Библията. Хората, които започват да оспорват още първите ѝ страници, разказа за Сътворението например, най-вероятно скоро ще започнат да се съмняват и да оспорват и останалата част от нея.

Някои несъответствия в Библията може да се дължат на незначителни грешки на преписвачите или на преводачите. Елън Уайт заявява: „Някои хора ни поглеждат сериозно и казват: Не мислите ли, че може да има някаква грешка при преписването или превода? Това е възможно и умът, който е толкова тесногръд, че да се колебае и препъва в тази вероятност или възможност, ще бъде точно толкова склонен да се препъва и в тайните на боговдъхновеното Слово, защото посредственият ум не може да проникне в Божиите намерения. Да, той ще се препъне точно толкова лесно в ясните факти, които обикновеният ум ще приеме, в които ще разпознае божественото и за когото Божиите думи са ясни и красиви, изпълнени със смисъл и пълнота. Човекът, който не си измисля трудности от най-ясно разкритите истини, няма да се усъмни или поколебае от каквато и да било грешка“ (Уайт, Е. Избрани вести. Т. 1. С., Ел Уай, 2013, с. 12).

`Защо е толкова важно да подхождаме към Библията с дух на смирение и покорство?`