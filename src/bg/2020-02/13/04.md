---
title: Исус срещу Писанието?
date: 23/06/2020
---

`Прочетете Йоан 5:45-47 . Какво силно послание отправя тук Исус за връзката Си с Библията?`

Някои хора твърдят, че когато Исус говори, Неговите думи са напълно различни от думите на Писанието, както ги намираме в Стария Завет. Казват, че Неговите думи се извисяват над думите на Библията.

В Новия Завет четем, че Исус казва: „Чули сте, че било казано (…) но Аз ви казвам“ ( Матей 5:43,44; ср. 5:21,22,27,28,33,34,38,39 ). Когато изрича тези известни думи в Планинската проповед, Той не се опитва да пренебрегне или да отмени Стария Завет, както твърдят някои тълкуватели. Всъщност отговаря на различни тълкувания на Писанието и устни традиции, използвани от редица тълкуватели по Негово време. Те са се опитвали да оправдаят дадено поведение към хората, което Бог не одобрява и никога не е заповядвал, например омразата към враговете ( Матей 5:43 ).

Исус не заличава Стария Завет по никакъв начин и в ни най-малка степен не омаловажава неговия авторитет. Вярно е точно обратното. Именно Старият Завет доказва Кой е Той. Исус подчертава смисъла на старозаветните свидетелства, като ни насочва към Божия първоначален замисъл.

Използването на авторитета на Исус, за да се отхвърля Свещеното Писание или да се омаловажават някои части от Библията като небоговдъхновени, е може би една от най-фините, обаче и най-опасни критики към Писанието, тъй като се прави точно в името на Исус. Виждаме как чрез примера Си Той придава изключително голям авторитет на Писанието, което в Неговите дни се състои само от Стария Завет. Какво друго доказателство ни трябва за собственото ни отношение към Стария Завет?

Исус ни най-малко не омаловажава авторитета на Словото. Всъщност постоянно го въздига като надежден и достоен за доверие водач. Точно в същата Планинска проповед Той недвусмислено заявява: „Да не мислите, че съм дошъл да разруша закона или пророците? Не съм дошъл да разруша, но да изпълня“ ( Матей 5:17 ). И продължава: „Който наруши една от тези най-малки заповеди и научи така човеците, най-малък ще се нарече в небесното царство“ ( Матей 5:19 ).

`Кои ключови доктрини и до днес намират своята основа в Стария Завет? Помислете например за Сътворението (Битие, 1 и 2 гл.) и за грехопадението (Битие, 3 гл.). Кои други важни християнски истини намираме там, които по-късно са разширени в Новия Завет?`