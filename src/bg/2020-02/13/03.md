---
title: Да се учим от Исус
date: 22/06/2020
---

Няма по-добър и вдъхновяващ пример от Исус Христос. Той познава Писанието и с готовност следва записаното Божие Слово, и живее чрез него.

`Прочетете Лука 4:4,8,10-12 . Как Исус използва Писанието, за да се изправи срещу сатанинските изкушения? Какво ни говори това за централната роля на Библията в нашата вяра, особено в моменти на изкушение?`

Исус познава Библията добре. Той е толкова добре запознат с Божието Слово, че може да го цитира наизуст. Постигнал е това, като е отделял скъпоценно време за изучаване на Писанието.

Ако не е знаел точните думи и контекста, в който се споменават, лесно би могъл да бъде измамен от дявола. Сатана дори цитира Писанието и го използва за собствените си измамни цели. Следователно не е достатъчно само да можем да цитираме библейските стихове като дявола. Човек трябва също да знае какво друго има да каже Писанието по дадена тема и да познава правилното му значение. Само едно такова близко познанство с Божието Слово ще ни помогне подобно на Исус да не бъдем измамени от Божия противник, а да успеем да устоим на атаките на Сатана. Постоянно четем как Христос отваря умовете на последователите Си да разбират Писанието, като ги насочва към това, което „е писано“ ( Лука 24:45,46; Матей 11:10; Йоан 6:45 и др.). Той допуска, че хората, които четат Библията, може да стигнат до правилно разбиране на нейния смисъл: „Какво е писано в закона, какво четеш?“ ( Лука 10:26 ). За Него записаното в нея е стандартът, по който трябва да живеем.

В Йоан 7:38 Исус – Божието Слово, което стана плът – връща последователите Си към думите от Писанието. Единствено чрез Библията можем да разберем, че Исус е обещаният Месия. Именно Писанието свидетелства за Него ( Йоан 5:39 ). Самият Той желае да пребъдва чрез него – записаното Божие Слово. Щом Той има желанието да направи това, какво разбираме за своя дълг да го правим и ние?

`Каква е вашата опитност с използването на Писанието в борбата ви с изкушенията? Случвало ли ви се е да четете или да цитирате Библията, когато сте били изкушавани? Какво се случи тогава и какво научихте от тази случка?`