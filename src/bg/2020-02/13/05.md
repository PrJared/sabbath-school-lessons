---
title: Тихи моменти с Божието Слово
date: 24/06/2020
---

Склонни сме да живеем в трескава възбуда, под напрежение и стрес. Понякога трябва да се трудим здраво, за да преживяваме – да оцеляваме и да слагаме храна на масата. Друг път, дори когато основните ни нужди са задоволени, се прегърбваме от работа, защото искаме все повече и повече. Искаме да получим нещата, които според нас ще ни донесат щастие и удовлетворение. Но както ни предупреждава Соломон в книгата „Еклесиаст“, невинаги става така.

Каквато и да е причината, нашият живот може би е ужасно натоварен и затова просто не ни остава място за Бога. Не че не вярваме, но просто не отделяме качествено време за четене, молитва и приближаване към Господа, „в Чиято ръка е дишането ти“ ( Даниил 5:23 ). Много неща ограбват времето ни с Бога. Всички ние имаме нужда от моменти, в които съзнателно да забавим темпото, за да се срещнем със своя Спасител, Исус Христос. Как би могъл Светият Дух да ни говори, ако не поспрем, за да послушаме? Специалното време насаме с Бога, прекарано в четене на Неговото Слово и в общуване чрез молитва, е изворът на нашия духовен живот.

`Прочетете Псалми 37:7 , 46:10 и 62:1,2,5 . Какво ни говорят тези стихове за времето с Бога, прекарано в уединение? Защо то е толкова важно?`

Ако харесвате някого, обичате да прекарваме време насаме с този любим човек. Изберете си място, където можете да четете и да разсъждавате върху Божието Слово, без някой да ви прекъсва. В натовареното ни ежедневие бихме могли да постигнем това само ако съзнателно отделим определен период от време за тази среща. Често началото на деня е най-доброто време за тези минути на тишина и размисъл. Такива моменти преди работа могат да станат благословение за целия ден, защото ценните мисли от тях ще ви придружават часове наред. Но бъдете изобретателни, за да откриете най-подходящото време, от което имате нужда, за да се срещате с Бога, без някой да ви притеснява.

Връзката с живия Бог на Библията чрез молитва влияе върху живота ви, както нищо друго не е в състояние да повлияе. Тя ви помага все повече да заприличвате на Исус.

`Доколко целенасочено търсите време, за да останете насаме с Господа? Как прекарвате тези моменти и как те ви помагат да опознаете още по-добре Бога и Неговата любов?`