---
title: Спомен и песен
date: 25/06/2020
---

`„В сърцето си опазих Твоето слово, за да не съгрешавам пред Тебе“ (Псалми 119:11).`

Запомнянето на библейски стихове донася множество благословения. Когато съхраняваме скъпоценните пасажи от Божието Слово в ума си, можем да извикаме в живот повереното на паметта и да го приложим в нови и променящи се обстоятелства. По този начин Библията непосредствено влияе върху мисленето, решенията ни и нашите ценности и поведение. Запомнянето на стихове от Писанието прави Библията жизнена в живота ни всеки ден. Освен това ни помага да се покланяме на Бога и да живеем предано според Писанието.

Запаметяването на Библията дума по дума е сигурна защита от измами и неправилни тълкувания. Ученето на Писанието наизуст ни дава възможност да го цитираме дори когато не разполагаме с Библия. Това може да стане огромна сила за добро в ситуации, когато възникват изкушения или когато се сблъскваме с неблагоприятни обстоятелства. Ако си спомним Божиите обещания и насочим мислите си към Божието Слово, а не към личните си проблеми, ние издигаме очи към Бога, Който има хиляди начини да ни помогне в безизходни според нас ситуации.

`Прочетете Ефесяни 5:19 и Колосяни 3:16 . Как изпълняването на Божието Слово като песен може да го укрепи и утвърди в мислите ни?`

Когато изпяваме думите от Библията в песен, много по-лесно ги запомняме наизуст. Съчетаването на стихове с красиви мелодии ще ги вкорени в ума ни още по-трайно и ще бъде успешен начин за разсейване на тревогите. Библейските пасажи, свързани с простички, но хармонични мелодии, могат лесно да се пеят и да се запомнят както от възрастни, така и от деца. Библията е вдъхновила многобройни и световно известни оратории, симфонии и други музикални произведения, които са оказвали влияние върху християнската култура през вековете. Произведенията, които възвисяват мислите ни и ги насочват към Бога и Неговото Слово, са прекрасно благословение и положително влияние в живота ни.

„Музиката е част от поклонението пред Бога в небесните дворове и ние трябва да се стремим в нашите хвалебни песни да наподобяваме възможно най-много хармонията на небесните хорове“ (Уайт, Е. Патриарси и пророци. С., Нов живот, 1996, с. 412).