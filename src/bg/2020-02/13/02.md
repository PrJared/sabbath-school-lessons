---
title: Живото Божие Слово и Светият Дух
date: 21/06/2020
---

Изучаването на Божието Слово внимателно и с подходящия метод е много важно. Но точно толкова важно, а дори и повече, е да прилагаме в живота си това, което сме научили. Крайната цел на изучаването на Библията не е да придобиваме по-голямо познание, колкото и чудесно да е това. Целта не е ние да владеем Божието Слово, а то да владее нас, да променя живота ни и начина ни на мислене. Това всъщност е крайната ни цел. Да бъдем готови да живеем истината, която сме научили, означава да бъдем готови да се покоряваме на тази библейска истина. Подобно решение понякога включва огромна вътрешна борба, защото се борим за това кой да заеме първото място в нашето мислене и живот. А в края на краищата има само две страни, от които да избираме.

`Прочетете Филипяни 2:12-16 . Какво казват тези стихове за начина, по който трябва да живеем?`

Да, Бог работи в нас, но прави това чрез Светия Дух, Който единствен ни дава мъдростта да разбираме Свещеното Писание. Освен това, като грешни хора ние често се съпротивляваме на Божията истина и ако бъдем оставени сами на себе си, няма да желаем да се покоряваме на Божието Слово ( Римляни 1:25; Ефесяни 4:17,18 ). Без Светия Дух не можем да обичаме Божията вест. Не можем да отговорим нито с надежда, нито с доверие, нито с любов. Чрез Духа Си Бог наистина „действа във вас и да желаете това, и да го изработвате“ ( Филипяни 2:13 ).

Светият Дух е учител, Който желае да ни води към по-дълбоко разбиране на Писанието и към наслада в Божието Слово. Той представя на вниманието ни неговите истини и ни дава нови прозрения за тях, за да може в живота си да бъдем верни и да се покоряваме с любов на Божията воля. „Никой не е способен да обяснява Писанието без помощта на Светия Дух. Но когато приемате Божието Слово със смирено, възприемчиво сърце, Божии ангели ще бъдат до вас, за да ви внушават доказателствата на истината“ (Уайт, Е. Избрани вест. Т. 1. С., Ел Уай, 2013, с. 411). По този начин духовните неща се тълкуват духовно ( 1 Коринтяни 2:13,14 ) и можем с радост да следваме Божието Слово „всяка сутрин“ ( Исая 50:4,5 ).

`Филипяни 2:16 казва, че трябва да държим „здраво словото на живота“ (NKJV). Според вас какво означава това? Как го правим? Вижте също Второзаконие 4:4 , където се говори за нещо подобно. Каква е нашата роля в целия този процес?`