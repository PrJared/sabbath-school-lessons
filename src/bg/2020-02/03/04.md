---
title: Исус и цялото Писание
date: 14/04/2020
---

`Прочетете Лука 24:13-35,44,45. Как Исус използва Писанието, за да разяснява на учениците Си евангелската вест?`

След смъртта на Христос Неговите последователи са объркани и изпълнени със съмнения. Как се стигна дотук? Какво означаваше това? В посочената глава от „Лука“ виждаме, че Исус им се явява на два пъти – първо на двамата по пътя за Емаус, а след това на останалите. В два различни случая той обяснява как се е изпълнило всичко от старозаветните пророчества: „И като почна от Моисей и от всички пророци, им тълкуваше писаното за Него във всичките Писания“ ( Лука 24:27 ).

А в Лука 24:44,45 отново казва: „Тези са думите, които ви говорих (…) че трябва да се изпълни всичко, което е писано за Мене в Мойсеевия закон, в пророците и в псалмите“. След това Исус „им отвори ума, за да разберат Писанията“.

Обърнете внимание, че конкретно се споменават „всичките Писания“ ( Лука 24:27 ). Във втория пасаж те са обобщени като „Мойсеевия закон, пророците и псалмите“ ( Лука 24:44 ). Следователно ясно личи, че Исус, въплътеното Слово ( Йоан 1:1-3,14 ), се осланя на авторитета на Писанието, за да обясни как са предсказани тези неща преди четиристотин години. Като говори за цялото Писание, Той поучава учениците чрез Своя пример. Когато тръгват да разпространяват евангелската вест, те също ще трябва да тълкуват цялото Писание, за да придадат разбиране и сила на новообърнатите по целия свят.

Забележете също, че в Матей 28:18-20 Исус казва на учениците Си тогава (и на нас днес), че Му е дадена „цялата власт на небето и на земята“. Но тази власт остава вкоренена в Неговия Отец и в цялото Божество, защото им казва: „И така, идете и създавайте ученици измежду всички народи, и ги кръщавайте в името на Отца и Сина, и Светия Дух“. Тогава идва ключовият пасаж: „като ги учите да пазят всичко, което съм ви заповядал“. Какво поучава и заповядва Исус? Неговите учения са основани върху цялото Писание. Той е дошъл според пророческия авторитет на Словото и Неговото покорство спрямо Отец е изпълнение на библейските пророчества.

`Ако Исус приема цялото Писание, защо и ние трябва да правим същото? И как бихме могли да се научим да приемаме авторитета на цялото Писание дори когато разбираме, че не всичко е приложимо за нас днес? Споделете отговора си с групата в събота.`