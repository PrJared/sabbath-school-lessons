---
title: Апостолите и Библията
date: 16/04/2020
---

Новозаветните автори имат същия подход към Библията като Исус. По въпроси за доктрините, етиката и изпълнението на пророчествата Старият Завет за тях е авторитетното Божие Слово. Не намираме никъде нищо, което тези хора да са казали или направили, което да оспорва или авторитета, или автентичността на която и да било част от Словото.

**Какво ни говорят следните пасажи за разбирането на апостолите относно авторитета на Божието Слово?**

`Деяния 4:24-26`

`Деяния 13:32-36`

`Римляни 9:17`

`Галатяни 3:8`

Забележете в тези пасажи колко тясно свързано е Писанието с гласа на самия Бог. В Деяния, 4 глава, точно преди да бъдат изпълнени със Светия Дух, учениците възхваляват Бога за избавлението на Петър и Йоан. Във възхвалата си те издигат глас, като признават Бога за Творец, говорещ чрез слугата Си Давид. Тоест Давидовите думи са Божии думи. В Деяния 13:32-36 Павел отново цитира Давид, но този път думите са приписани на Бога, тъй като в стих 32 казва: „Каквото обеща Бог на бащите ни“ (RSV).

В Римляни 9:17 , където човек би очаквал „Бог“ да бъде подлогът, Павел употребява думата „Писание“: „Защото Писанието казва на Фараона“, което всъщност може да бъде предадено: „Защото Бог казва на Фараона“. В Галатяни 3:8 подлогът „Писание“ се използва вместо „Бог“, което разкрива колко тясно свързано е Божието Слово със самия Бог.

Всъщност новозаветните автори непрекъснато се осланят на Стария Завет като Божие Слово. В Новия Завет има стотици цитати от Стария. Един учен е съставил списък с 2688 конкретни препратки: 400 от „Исая“, 370 от „Псалми“, 220 от „Изход“ и т.н. Ако добавим към този списък загатванията, темите и мотивите, бройката значително ще нарасне. Книгите са изпълнени с препратки към старозаветни пророчества, които често се въвеждат с фразата „Писано е“ ( Матей 2:5; Марк 1:2,7:6; Лука 2:23,3:4; Римляни 3:4; 8:36; 9:33; 1 Коринтяни 1:19; Галатяни 4:27; 1 Петър 1:16 ). Всичко това потвърждава, че на старозаветното Писание се основават ученията на Исус и апостолите.

`Колко опасни според тези примери са идеите, подкопаващи доверието ни в авторитета на Писанието?`