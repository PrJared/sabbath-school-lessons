---
title: Писано е
date: 12/04/2020
---

Кръщението на Исус, извършено от Йоан Кръстител, бележи началото на служенето на Спасителя, след което Той е отведен от Духа в Юдейската пустиня, където – в най-голямата си човешка слабост – е изкушаван от Сатана.

`Прочетете Матей 4:1-11. Как се защитава Исус от изкушенията на Сатана в пустинята? Какво би трябвало да научим за Библията от този разказ?`

Когато е изкушен да угажда на апетита си, Исус отговаря: „Писано е: „Не само с хляб ще живее човек, но с всяко слово, което излиза от Божиите уста“ ( Матей 4:4 ). Исус ни връща към живото Слово и неговия най-висш божествен източник. По този начин Той утвърждава авторитета на Писанието. Когато е изкушен да пожелае световните царства и слава, Той отговаря: „На Господа, твоя Бог, да се покланяш и само на Него да служиш“ ( Матей 4:10; Лука 4:8 ). Христос ни напомня, че истинското поклонение е насочено към Бога, а не върху някого другиго, и че изпълняването на Неговото Слово представлява истинското поклонение. Накрая, когато е изкушен с любовта към показност и дързост, Исус отговаря: „Да не изпитваш Господа, твоя Бог“ ( Матей 4:7; Лука 4:12 ).

На всичките три изкушения Христос отговаря с думите „Писано е“. Той прибягва непосредствено към Божието Слово, а не към нещо друго, за да се справи с атаките и заблудите на Сатана. Това трябва да стане силен урок за нас: Библията и само Библията е най-високият стандарт и основата на нашите вярвания.

Да, Библията и само Библията е Исусовият метод на защита срещу атаките на врага. Исус е Бог, но в защитата Си срещу Сатана Той разчита единствено на Божието Слово. Не на чужди мнения. Не на сложни, заплетени аргументи. Не на враждебни думи. А на простите, но дълбоки думи от Писанието. За Христос то има най-висшия авторитет и най-голямата сила. Затова служенето Му започва на сигурна основа и продължава да гради върху надеждността на Библията.

`Как бихме могли да се научим точно така да разчитаме на Божието Слово и да му се покоряваме?`