---
title: Разширено изучаване
date: 17/04/2020
---

Прочетете главите „Детство“ и „Изкушението“ от книгата „Копнежът на вековете“ на Елън Уайт.

„Хората се смятат за по-мъдри от Божието Слово, дори от самия Бог. Вместо да основават нозете си върху непоклатимата основа и да преценяват всичко чрез Словото, те го изпитват чрез собствените си представи за наука и природа и ако изглежда, че то не съответства на техните научни идеи, го отхвърлят като ненадеждно“ (Уайт, Е. Знамения на времето. 1884 г.).

„Хората, които са най-добре запознати с мъдростта и целите на Бога, разкрити в Неговото Слово, стават мъже и жени с могъщ интелект. Могат да бъдат също и ефективни работници заедно с великия Възпитател, Исус Христос. (…) Христос е дал на народа Си думите на истината и всички са призовани да имат своя дял в разпространяването им по света. (…) Не може да има освещение извън истината, Словото. Затова е толкова решаващо то да бъде разбирано от всеки един!“ (Уайт, Е. Основи на християнското възпитание. С. 432 – англ. изд.).

**Въпроси за разискване**

`Ако Исус, авторите на евангелията и Павел смятат Писанието за Божие Слово, какво следва да ни говори това за заблудата на много от съвременните възгледи за Библията и защо не бива да възприемаме тези аргументи независимо кой ги защитава?`

`За да добием представа за неверието на много съвременни библейски учени, представяме няколко неща, които те отричат. Отхвърлят буквалното Сътворение за шест дни и приемат милионите години на еволюция. Отхвърлят безгрешния Адам в един безгрешен свят. Отхвърлят универсалния световен потоп. Някои отхвърлят буквалното съществуване на Авраам. Други отхвърлят историята на Изхода. Отхвърлят се чудесата на Исус, включително и телесното Му възкресение. Други отхвърлят идеята за пророчествата, в които пророците говорят за бъдещето, понякога векове или дори хилядолетия предварително. Какво трябва да ни говорят тези заключения за последиците, когато хората започнат да се съмняват в авторитета и автентичността на Писанието? Как бихме могли да помогнем на тези хора да придобият по-ясно разбиране за истината?`

`В отговор на въпроса от частта за вторник, как разбираме, че цялото Писание е боговдъхновено, дори и частите, които не са задължително приложими за нас днес?`

Тази събота, 18.04.2020 г., ще се молим за църкви „Ботевград” и „Буковлък”.