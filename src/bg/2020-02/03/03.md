---
title: Исус и законът
date: 13/04/2020
---

`Прочетете Матей 5:17-20; 22:29; 23:2,3. Какво казва Исус в тези ситуации?`

Спасителят учи учениците Си да бъдат послушни на Божието Слово и на закона. Няма абсолютно никакъв намек, че се съмнява в авторитета или приложимостта на Писанието. Точно обратното, постоянно ни насочва към него като източник на божествен авторитет. А на садукеите казва: „Заблуждавате се, като не познавате Писанията, нито Божията сила“ ( Матей 22:29 ). Исус поучава, че само интелектуално познание на Библията и нейните учения не е достатъчно за познаване на истината, а още по-важно, за познаване на Господа, Който е тази истина.

`Какво ни казва Матей 22:37-40 за мнението на Исус относно Мойсеевия закон?`

В думите Си към законника Исус обобщава Десетте заповеди, дадени на Мойсей близо 1500 години по-рано. Трябва да отбележим, че Христос се фокусира върху старозаветния закон и го издига на най-високо ниво. Много християни са стигнали до погрешното заключение, че тук се дава нова заповед, и следователно старозаветният закон е някак си заменен от новозаветното евангелие. Но е факт, че поученията на Исус се основават върху старозаветния закон. Христос тълкува и разкрива закона по-пълноценно, така че „на тези две заповеди (обобщение на Десетте заповеди: първите четири разглеждат връзката човек-Бог, а вторите шест – отношенията между човеците) се крепят целият закон и пророците“ ( Матей 22:40 ). По този начин Исус издига и целия Стар Завет, когато казва „законът и пророците“, защото това е обобщение на закона, пророците и писанията, или на всичките три раздела на Стария Завет.

„Той [Христос] насочва към Писанието като неоспорим авторитет. Ние трябва да правим същото. Библията трябва да бъде представяна като Словото на безкрайния Бог, като критерий/стандарт за всички спорове и основата на всяка вяра“ (Уайт, Е. Притчи Христови. С., ЦАСД – РД, 1994, с. 14).

`Има ли конкурентни източници на авторитет (семейство, философия, култура), които може да оспорват вашето покорство на Божието Слово?`