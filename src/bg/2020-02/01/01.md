---
title: Уникалността на Библията
date: 28/03/2020
---

### За изучаване през седмицата
Второзаконие32:45-47; Битие 49:8-12; Исая 53:3-7; 1 Коринтяни 15:3-5, 51-55; Римляни 12:2.

> <p>Стих за запаметяване</p>
> „Твоето слово е светилник за краката ми и виделина на пътеката ми“ (Псалми 119:105).

Съставена от 66 книги и написана за повече от 1500 години на три континента (Азия, Африка и Европа) от над четиридесет автори, Библията е уникална. Няма друга свещена книга като нея. И това не бива да ни изненадва. Все пак тя е Божието Слово.

Има над 24 600 запазени новозаветни ръкописи от първите четири века след Христос. От оригиналните ръкописи на Платон разполагаме със седем, на Херодот – с осем, а на Омировата „Илиада“ – с 263 оцелели копия. Следователно имаме убедително доказателство за автентичността на новозаветния текст.

Библията е първата известна преведена книга, първата книга на Запад, издадена с помощта на печатарската преса, и първата книга, която се е разпространила така повсеместно на толкова много езици, че може да бъде четена от 95 процента от населението на земята днес.

Библията е уникална също и по своето съдържание и вест, които са фокусирани върху Божиите изкупителни дела в историята. Тази история е преплетена с пророчества, тъй като предсказва бъдещето на Божиите планове и Неговото вечно царство. Тя е живото Божие Слово, защото същият Божи Дух, Който е вдъхновил Писанието ( 2 Тимотей 3:16,17 ), е обещан на вярващите днес, за да ни насочва към цялата истина, докато изучаваме Словото ( Йоан 14:16,17; 15:26; 16:13 ).