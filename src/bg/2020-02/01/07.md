---
title: Разширено изучаване
date: 03/04/2020
---

Прочетете главата „Библията – нашата единствена сигурност“ от книгата на Елън Уайт „Великата борба“; „Да не се смущава сърцето ви!“ от „Копнежът на вековете“.

„В Словото Си Бог повери на хората познанието, необходимо за спасението. Свещеното Писание трябва да се приема като авторитетно, непогрешимо откровение на Неговата воля. То е стандарт за характера, източник на доктрини и тест за опитността. (Уайт, Е. Великата борба. С., Нов живот, с. 9).

Много хора са загивали, понеже са оставали верни на Божието Слово. Такъв човек бил и д-р Роулънд Тейлър, английски проповедник, който се съпротивлявал на налагането на католическата литургия в своята енория в Хадли по време на царуването на Кървавата Мери. След като го изхвърлили от църквата и го осмивали заради придържането му към Писанието, той лично се обърнал към епископа на Уинчестър, лорд-канцлер на Англия, но канцлерът заповядал да го хвърлят в затвора и накрая го изпратил на кладата. Точно преди смъртта си през 1555 г. той изрекъл следните думи: „Добри хора, не съм ви учил на нищо друго освен на Божието свято Слово и на уроците, които съм извлякъл от благословената Божия книга, Библията. Дойдох тук днес, за да я подпечатам с кръвта си“ (John Foxe, The New Foxe’s Book of Martyrs , rewritten and updated by Harold J. Chadwick, North Brunswick, NJ: Bridge-Logos Publishers, 1997, p. 193). Д-р Тейлър повтаря Псалом 51 точно преди да бъде запален огънят и да отдаде живота си.

**Въпроси за разискване**

`Как пророчествата потвърждават божествения произход на Библията? Как тези изпълнени пророчества утвърждават нашата вяра?`

`Във връзка с въпроса от вторник, защо са толкова убедителни доказателствата, че Исус е Месия?`

`Исус и апостолите проявяват непоклатима вяра в надеждността и божествения авторитет на Свещеното Писание. Например самият Исус много често споменава библейски стихове и това, че трябва да се „изпълни“ Писанието (често във връзка със самия Него)! Матей 26:54,56; Марк 14:49; Лука 4:21; Йоан 13:18; 17:12. Следователно, ако самият Исус възприема Писанието толкова сериозно (в Неговия случай – Стария Завет), особено по отношение на изпълнението на пророчествата, какво трябва да бъде нашето отношение към Библията?`

Тази събота, 04.04.2020 г., ще се молим за църкви „Благоевград – А” и „Благоевград – Б” .