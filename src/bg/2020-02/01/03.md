---
title: Кой е написал Библията и къде?
date: 30/03/2020
---

Разнообразието от автори, различните места, където те живеят, и различният им произход са неповторимо свидетелство, че Бог желае да предаде историята и посланието си на хора с различен културен произход.

`Какво ни говорят следните стихове за библейските автори и техния произход? Изход 2:10; Амос 7:14; Йеремия 1:1-6; Даниил 6:1-5; Матей 9:9; Филипяни 3:3-6; Откровение 1:9`

Библията е писана от хора с различен произход и в различна обстановка. Някои са писали от дворци, други – от затвори, трети – в изгнание, а други – по време на мисионски пътувания за разнасяне на евангелието. Тези хора са имали различно образование и професии. Някои, като Мойсей, са били определени да се издигнат като царе. Други, като Даниил, са били назначени на високи постове. Трети са били обикновени овчари. Някои са били много млади, а други – доста възрастни. Въпреки тези разлики, всички те имат нещо общо: призовани са от Бога и са вдъхновени от Светия Дух да запишат вестите за Божия народ, независимо кога или къде са живели.

Също така някои от авторите са били свидетели на събитията, които разказват. Други са проучвали внимателно събитията или са използвали съществуващи документи ( Исус Навин 10:13; Лука 1:1-3 ). Но всички части на Библията са боговдъхновени ( 2 Тимотей 3:16 ). Това е причината Павел да заяви, че „всичко, което е било писано отпреди, е било писано за наше поучение и чрез твърдостта и утехата от Писанията да имаме надежда“ ( Римляни 15:4 ). Бог, Който е създал човешкия език, дава способност на избрани хора да предават боговдъхновената мисъл по един надежден и изпитан начин чрез човешки думи.

„Угодно е било на Бога да предаде истината Си на света чрез човешки посредници. Самият Той, чрез Светия Си Дух, е подготвил хората и ги е упълномощил да вършат Неговото дело. Той е ръководил ума, за да избере какво да говори и какво да пише. Съкровището е поверено на глинени съдове, обаче въпреки това то е от Небето“ (Уайт, Е. Избрани вести. Т. 1. С., Нов живот, 2013, с. 22).

`Толкова много различни автори при така различни обстоятелства, а въпреки това разкриват един и същ Бог. Как тази удивителна истина потвърждава за нас достоверността на Божието Слово?`