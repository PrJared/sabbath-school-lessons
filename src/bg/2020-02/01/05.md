---
title: Библията като история
date: 01/04/2020
---

Библията е неповторима в сравнение с други „свещени“ книги, защото е съставена от истории. Това означава, че тя е не просто философски мисли на някой човек (като Конфуций или Буда), а докладва за Божиите дела в историята, насочени към конкретна цел. При Библията тези цели са: 1) обещанието за Месия и 2) второто идване на Исус. Процесът е забележителен за юдео-християнската вяра, за разлика от цикличния мироглед на много други религии от Древен Египет до съвременните източни религии.

`Прочетете 1 Коринтяни 15:3-5,51-55 , Римляни 8:11 и 1 Солунци 4:14 . Какво ни казват тези стихове не само за историческата истина на Христовото възкресение, но и какво означава то за нас лично?`

Свидетелството на четирите евангелия и на Павел е, че Исус е умрял, бил е погребан, телесно е възкръснал от мъртвите и се е явил на различни хора. Това се е потвърдило от свидетели, които са Го положили в гробницата, а по-късно същите са я видели празна. Свидетели са Го докосвали и Той е ял с тях. Мария Магдалена, Мария (майката на Исус) и други жени са Го видели като възкръсналия Христос. Учениците са говорили с Него по пътя за Емаус. Исус им се е явил, за да им даде великото евангелско Поръчение. Павел пише, че ако се отхвърли свидетелството на Библията, тогава нашето проповядване и вяра са „празни“ ( 1 Коринтяни 15:14 ). Други преводи казват „невалидни“ (REB) или „безполезни“ (NIV). Учениците заявяват: „Господ наистина възкръснал“ ( Лука 24:34 ). Гръцката дума ontos се отнася за нещо, което наистина се е случило. Превежда се като „наистина“, „със сигурност“ или „действително“. Учениците свидетелстват, че „Господ действително е възкръснал“ (NKJV).

Христос е представен също и като „първи плод“ ( 1 Коринтяни 15:20 ) от всички починали. Историческият факт, че Христос е възкръснал телесно от мъртвите и е жив днес, е гаранцията, че те също ще бъдат възкресени като Него. Всички праведни „ще живеят“ в Христос ( 1 Коринтяни 15:22 ). Тук думите внушават едно бъдещо творческо действие, когато тези, „които са Негови“ или Му останат верни, ще бъдат възкресени „при пришествието“ ( 1 Коринтяни 15:23 ), „при последната тръба“ ( 1 Коринтяни 15:52 ).

`Защо обещанието за възкресението заема такова централно място в нашата вяра, особено след като знаем, че мъртвите спят? Защо без него нашата вяра наистина е „празна“?`