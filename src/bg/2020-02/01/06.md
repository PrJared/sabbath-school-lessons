---
title: Преобразяващата сила на Словото
date: 02/04/2020
---

`Прочетете 4 Царе 22:3-20. Какво кара цар Йосия да раздере дрехите си? Как откритието променя не само него, но и целия юдейски народ?`

През 621 г.пр.Хр., когато Йосия е на около 25 години, първосвещеникът Хелкия открива „книгата на закона“, която сигурно е включвала първите пет книги на Мойсей или конкретно книгата „Второзаконие“. По време на царуването на баща му Амнон и изключително порочния му дядо Манасия този свитък е бил изгубен заради поклонението пред Ваал, Ашера и „цялото небесно множество“ ( 4 Царе 21:3-9 ). Когато Йосия чува условията на завета, той разкъсва дрехите си в пълно отчаяние, тъй като осъзнава колко много са се отдалечили той и народът му от поклонението пред истинския Бог. Веднага започва реформа по цялата страна, като разрушава високите места и унищожава идолите на чуждите богове. Щом приключва, остава само едно място за поклонение в Юдея – Божият храм в Йерусалим. Откриването на Словото довежда до убеждение за грях, покаяние и сила за промяна. Тази промяна започва от самия Йосия, а накрая се разпространява до останалата част от Юдея.

`Как Библията ни уверява, че притежава силата да промени живота ни и да ни покаже пътя към спасението? Прочетете Йоан 16:13 ; 17:17 ; Евреи 4:12 ; Римляни 12:2.`

Едно от най-убедителните свидетелства за силата на Библията е промененият живот. Словото пронизва човешкия грях и поквара и разкрива истинската ни природа и нужда от Спасител.

Уникална книга като Библията, съставена от истории, изпълнена с пророчества и притежаваща силата да преобразява живота, трябва да се тълкува по неповторим начин. Тя не може да бъде тълкувана като всяка друга книга, защото живото Божие Слово трябва да бъде разбирано в светлината на живия Христос, Който е обещал да изпрати Духа Си да ни упъти „към всяка истина“ ( Йоан 16:13 ). Следователно Библията, като откровение на Божията истина, трябва да съдържа собствени принципи на тълкуване. Тези принципи могат да бъдат открити, когато изучаваме как библейските автори използват Писанието и се ръководят от него, допускайки то самò да тълкува себе си.