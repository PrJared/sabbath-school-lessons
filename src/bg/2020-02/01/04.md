---
title: Библията като пророчество
date: 31/03/2020
---

Библията е уникална сред останалите известни религиозни произведения, тъй като до 30 процента от съдържанието ѝ е съставено от пророчества и пророческа литература. В центъра на библейския мироглед стои изпълнението на пророчествата във времето, защото Бог, Който действа в историята, познава бъдещето и го е разкрил на Своите пророци (Амос 3:7). Библията е не само живото Слово, или историческото Слово – тя е пророческото Слово.

**Какви подробности за идващия Месия разкриват следните стихове?**

`Битие 49:8-12`

`Псалми 22:12-18`

`Исая 53:3-7`

`Даниил 9:2-27`

`Михей 5:2`

`Малахия 3:1`

`Захария 9:9`

Има най-малко шестдесет и пет очевидни предсказания за Месия в Стария Завет, а много повече, ако добавим и типологията (типологията изучава как старозаветните ритуали, например жертвите, са нещо като мини пророчества за Исус). Тези пророчества се отнасят за такива конкретни подробности като: „Няма да се отнеме скиптър от Юда“ ( Битие 49:10 ); Той ще бъде „презрян и отхвърлен от хората“, бит, лъжливо обвинен, обаче без да отвори уста, за да се защити ( Исая 53:3-7 ); ръцете и нозете Му ще бъдат прободени и ще си разделят дрехите Му ( Псалми 22:12-18 ).

Фактът, че тези старозаветни пророчества се изпълняват с такава точност в живота, смъртта и възкресението на Исус, свидетелства, че те са вдъхновени и открити от Бога. Показва също, че Исус е точно Този, Който твърди, че е, и Който другите твърдят, че е. Също като древните пророци, и Исус предсказва Своята смърт и възкресение ( Лука 9:21,22; Матей 17:22,23 ), падането на Йерусалим ( Матей 24:1,2 ) и Второто Си пришествие ( Йоан 14:1-3 ). Следователно въплъщението, смъртта и възкресението са предсказани в Библията, а тяхното изпълнение гарантира нейната надеждност.

`Кои са всичките ви основания да вярвате в Исус и в Неговата смърт за нас? Споделете ги с групата си в събота и задайте въпроса: Защо доказателствата са толкова убедителни?`