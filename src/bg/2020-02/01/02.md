---
title: Живото Божие Слово
date: 29/03/2020
---

Често най-важните думи, които човек изрича, са последните му думи. Мойсей, авторът на първите пет основополагащи книги в Библията, изпява една песен на народа точно преди смъртта си ( Второзаконие 31:30-32:43 ).

`Прочетете Второзаконие 32:45 - 47. Как Мойсей описва Божието Слово и силата му в живота на евреите точно преди да навлязат в Обещаната земя?`

Някои от последните думи на Мойсей представляват важни съвети. Като насочва мислите им към думите, които Бог е изрекъл за тях чрез него, той иска да подчертае пред народа, че трябва да насочат мислите си върху Бога и Неговата воля в живота им. Когато учи на тези думи децата си, всяко поколение ще предава на следващото Божия заветен план за спасението. Обърнете внимание, че те не бива да избират случайно думите, но трябва да спазват, или да изпълняват, „всички думи на този закон“ ( Второзаконие 32:46 ).

В края на земната история Бог ще има народ, който ще бъде верен на цялото Писание. Това означава, че ще пази Божиите заповеди и ще има вярата на Исус ( Откровение 12:17 ). Тези хора ще останат верни на библейските учения, защото съответните истини осигуряват не само по-пълноценен живот на земята, но и вечен живот в дома, който Исус подготвя за нас ( Йоан 14:1-3 ).

`Прочетете Йоан 1:1-5,14; 14:6. Какво ни говорят тези стихове за Исус и за вечния живот? Каква е връзката между Словото, Което става плът, и откровението и боговдъхновението на Библията?`

Исус е центърът и целта на цялото Писание. Неговото идване в плът като Месия е изпълнение на старозаветните обещания. В живота, смъртта и възкресението Му намираме не само потвърждение на Библията, но и великото обещание за вечен живот в напълно ново обкръжение.

`Прочетете отново Второзаконие 32:47 . Каква е личната ви опитност за истинността на факта, че изпълнението на Божието Слово не е „празни думи“ за вас? Защо вярата в Бога и изпълнението на Неговото Слово никога не са безрезултатни?`