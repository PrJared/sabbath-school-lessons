---
title: Божественото откровение и Библията
date: 05/04/2020
---

`Прочетете 2 Петър 1:19-21. Как изразява ап. Петър убеждението си за произхода на библейската пророческа вест?`

Библията не прилича на никоя друга книга. Според апостол Петър пророците са движени от Светия Дух по такъв начин, че съдържанието на тяхната вест идва от Бога. Тя не е тяхна измислица. Пророческата вест на Библията има божествен произход, а не е „хитро измислени басни“ ( 2 Петър 1:16 ) и затова е надеждна и истинна. „Святите човеци са говорили от Бога, движени от Светия Дух“ ( 2 Петър 1:21 ). Бог задейства процеса на откровение, чрез който разкрива волята Си на избрани човеци.

Непосредственото словесно общуване между Бога и определени хора е неизбежен факт от Писанието. Затова Библията има специален, божествен авторитет и когато я тълкуваме, трябва да отчитаме божествения елемент, който тя съдържа. Тъй като в нашият свят Бог е най-висшият Автор, библейските книги уместно са наречени „святите [Свещените] Писания“ ( Римляни 1:2; 2 Тимотей 3:15 ).

Също така те са ни дадени с практична цел. Полезни са „за поука, за изобличение, за поправление, за наставление в правдата, за да бъде Божият човек усъвършенстван, съвършено подготвен за всяко добро дело“ ( 2 Тимотей 3:16,17 ).

Имаме също и нужда от подкрепата на Светия Дух, за да прилагаме в живота си това, което Бог е разкрил в Словото Си. Според апостол Петър тълкуването на божествено разкритото Божие Слово не е въпрос на мнение. Имаме нужда от самото Слово и от Светия Дух, за да разбираме правилно неговото значение.

Писанието казва също: „Наистина Господ Йехова няма да направи нищо, без да открие Своето намерение на слугите Си, пророците“ ( Амос 3:7 ). Библейските думи за „откровение“ (в различните му форми) изразяват идеята, че нещо скрито преди това сега е било разкрито, или разбулено, и така е станало известно и е било изявено. Като хора имаме нужда от такова разкриване, или откровение, понеже сме грешници, отделени от Бога заради греха, и следователно зависими от Него за узнаването на волята Му.

`Трудно е да се покоряваме на Библията дори когато вярваме в божествения ѝ произход. Какво би станало, ако започнем да се съмняваме или да оспорваме този божествен произход?`