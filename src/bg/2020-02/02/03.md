---
title: Процесът на боговдъхновението
date: 06/04/2020
---

Тъй като Бог използва човешкия език, за да разкрие волята Си на човека, става възможно божественото откровение да бъде записано. Но ние сме получили Библията в резултат на това, че Бог ни е разкрил истината чрез действието на Светия Дух, Който е предал и запазил посланията Си чрез човешки посредници. Това е причината да очакваме принципното единство, което се наблюдава в цялото Писание от „Битие“ до „Откровение“ (например сравнете Битие 3:14,15 с Откровение 12:17 ).

`Прочетете 2 Петър 1:21, 2 Тимотей 3:16 и Второзаконие 18:18. Какво казват тези стихове за боговдъхновението на Писанието?`

Цялото Писание е вдъхновено от Бога дори и ако не всички части са еднакво интересни за четене или приложими за нас днес (например частите за еврейските празници са боговдъхновени, въпреки че не се изисква от нас днес да ги спазваме). Обаче трябва да се учим от цялото Писание, дори от тези части, които не са толкова лесни за четене и разбиране, или пък не са конкретно приложими за нас днес.

Също така не всичко в Библията е било пряко или свръхестествено разкрито. Понякога Бог е използвал библейски автори, които внимателно са изучавали определени неща или са използвали други съществуващи документи (вж. Исус Навин 10:13, Лука 1:1-3 ), за да предадат Неговата вест.

Дори в тези случаи цялото Писание е боговдъхновено ( 2 Тимотей 3:16 ). Затова Павел заявява, че „всичко, което е било писано отпреди“, е било написано за наша поука, за да може чрез „твърдостта и утехата от Писанията да имаме надежда“ ( Римляни 15:4 ).

„Библията посочва за свой автор Бога и все пак тя е написана от човешки ръце. И в разнообразните стилове на различните ѝ книги се разкриват особеностите на писателите. Всички открити истини са „боговдъхновени“ ( 2 Тимотей 3:16 ), обаче са изразени с човешки думи“ (Уайт, Е. Великата борба. С., Нов живот, с. 9).

`Днес има библейски учени, които отричат божественото авторство на много части от Библията до такава степен, че отхвърлят и някои изключително важни учения – напр. Сътворението, Изходът, Възкресението. Защо за нас е толкова съдбоносно дори да не открехваме тази врата? Трябва ли въобще да бъдем съдници на Божието Слово?`