---
title: Разширено изучаване
date: 10/04/2020
---

Прочетете „Приложение А: „Методи за изучаване на Библията“ в книгата „Тълкуване на Писанието“, Т. 1, изд. „Нов живот“, 2017 г. Текстът може да бъде намерен на английски език на уеб адрес: www.adventistbiblicalresearch.org/materials/bible-interpretation-hermeneutics/methods-bible-study .

Колкото и да е важна Библията за нашата вяра, само тя не би имала никаква духовна стойност за нас, ако не съществуваше влиянието на Светия Дух върху нашите сърца и умове, докато я четем и изучаваме.

„В Словото Си Бог повери на хората познанието, необходимо за спасението. Свещеното Писание трябва да се приема като авторитетно, непогрешимо откровение на Неговата воля. То е стандарт за характера, източник на доктрини и тест за опитността. (…)

Обаче фактът, че Бог разкри волята Си на хората чрез Словото, не изключва постоянното присъствие и ръководство на Светия Дух. Точно обратното, нашият Спасител е обещал присъствието на Духа, Който да разкрива Словото пред служителите Му, да го обяснява и прилага ученията му. И тъй като именно Той е вдъхновил Библията, е невъзможно ученията на Духа изобщо някога да противоречат на ученията на Словото“ (Уайт, Е. Великата борба. С., Нов живот, с. 10).

**Въпроси за разискване**

`Защо Бог разкрива Себе Си и Своята воля? Защо имаме нужда от откровение?`

`Как се открива Бог? Той използва различни средства, за да открие нещо за Себе Си. Прави това по-общо чрез природата, но по-конкретно чрез сънища (Даниил 7:1), видения (Битие 15:1), знамения (3 Царе 18:24,38) и чрез Своя Син Исус Христос (Евреи 1:1,2). Разкривал ли ти се е Бог лично? Разкажи опитността си.`

`Някои библейски изследователи отхвърлят много от библейските учения и ги смятат за митове. Събития и личности като Сътворението, действителни Адам и Ева, Изходът и историите на Даниил са само някои от примерите (от Стария Завет) за учения, които не се смятат за нещо повече от измислени истории за предаване на духовни истини. Така става, когато хората дръзнат да съдят Божието Слово. Какво ни говори това за опасността от подобно отношение?`

`В Библията Бог разкрива волята Си по убедителен начин. Обаче желае твоята помощ за разпространяването на волята Си и на добрата вест за спасение единствено в Исус Христос. Когато хората те наблюдават, какъв Бог виждат чрез теб и твоето поведение?`

Тази събота, 11.04.2020 г., ще се молим за църкви „Бобов дол” и „Борово”.