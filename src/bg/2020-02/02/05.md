---
title: Паралелът между Христос и Писанието
date: 08/04/2020
---

`Прочетете Йоан 1:14; 2:22; 8:31,32; 17:17. Какви паралели откривате между Исус, Божието Слово, станало плът, и Писанието, записаното Божие Слово?`

Съществува паралел между Божието Слово, което става плът (т.е. Исус Христос), и записаното Божие Слово (т.е. Писанието). Точно както Исус е заченат свръхестествено от Светия Дух, но е роден от жена, Свещеното Писание също има свръхестествен произход, обаче е дадено чрез хора.

Исус Христос става човек във времето и пространството. Той живее в конкретно време и на конкретно място. Но този факт не заличава Неговата божественост, нито пък прави Исус исторически зависим. Той е единственият Изкупител на всички хора, по целия свят, за всички времена ( Деяния 4:12 ). Божието записано Слово, Библията, също е дадено в конкретно време и в определена култура. Също като Исус Христос, и Библията не е обусловена от времето, т.е. не е ограничена до конкретно време и място; а остава задължителна за всички хора, по целия свят.

Когато Бог разкрива Себе Си, Той слиза на човешкото ниво. Човешкото естество на Исус проявява всички белези на нашите немощи и последиците от 4000 години израждане. Обаче Той остава без грях. Също така и езикът на Писанието е човешки език, не някакъв „съвършен свръхчовешки“ език, който никой не говори и не може да разбере. Въпреки че всеки език има своите ограничения, Творецът на човечеството, Който е Създател на нашия език, е напълно способен да предаде волята Си на хората по един надежден начин, без да ги обърква.

Разбира се, всяко сравнение си има граници. Исус Христос и Свещеното Писание не са идентични. Библията не е въплъщение на Бога. Бог не е книга. Бог в Исус Христос става човек. Ние обичаме Библията, защото се покланяме на Спасителя, възвестен на страниците ѝ.

Библията е неповторимо и неделимо единство на божествено и човешко. Елън Уайт очевидно разбира това, когато пише: „Но Библията, с дадените от Бога истини, изразени на човешки език, представлява единство на божественото и човешкото. Такова единство съществуваше и в естеството на Христос, Който беше Божи Син и Човешки Син. Затова както за Библията, така и за Христос е вярно, че „Словото стана плът и пребиваваше между нас“ ( Йоан 1:14 ) (Великата борба. С., Нов живот, с. 9).

`Защо трябва Писанието да бъде основата на нашата вяра? Къде бихме се намирали без него?`