---
title: Разбиране на Библията с вяра
date: 09/04/2020
---

`Прочетете Евреи 11:3,6. Защо вярата е задължително условие за разбирането на Бога и на Неговото Слово? Защо е невъзможно да се угоди на Бога без вяра?`

Всяко истинско познание се усвоява в контекста на вярата. Безрезервната вяра на детето в родителя му дава възможност да усвоява нови неща. Именно връзката на доверие насочва детето да научи основните и най-важните аспекти на живота и любовта. Следователно знанието и разбирането произлизат от една връзка на любов и доверие.

Също така добрият музикант свири мелодията добре, когато той или тя не само владее техническите умения да свири на инструмент, но и проявява любов към музиката, към композитора и към инструмента. Така и ние не можем да разбираме Библията правилно, ако подхождаме към нея с отношение на неверие или методологически съмнения, а не с дух на любов и вяра. Апостол Павел пише: „Без вяра не е възможно да се угоди на Бога“ ( Евреи 11:6 ). Следователно е задължително да се подхожда към Библията с вяра, като се признава свръхестествения ѝ произход, а не да се смята просто за човешка книга.

Адвентистите от седмия ден категорично изразяват убеждението си в свръхестествения произход на Писанието в първото си основно вярване, в което се заявява: „Свещеното Писание, Старият и Новият Завет, е записаното Божие Слово, дадено по боговдъхновение. Боговдъхновените автори са говорили и писали, движени от Светия Дух. В това Слово Бог е поверил на човечеството познанието, необходимо за спасението. Свещеното Писание е върховното, авторитетното и непогрешимото откровение на Неговата воля. То е стандарт за характера, тест за опитността, авторитет за разкриване на доктрини и достоверен доклад за Божиите дела в историята ( Псалми 119:105; Притчи 30:5,6; Исая 8:20; Йоан 17:17; 1 Солунци 2:13; 2 Тимотей 3:16,17; Евреи 4:12; 2 Петър 1:20,21 )“.

`Какво пропускат хората в разбирането си на Библията, когато не подхождат към Писанието с вяра? Защо тази вяра не е сляпа? Или какви са основанията ни за тази вяра и защо тя е необходимост, когато се занимаваме с библейските истини?`