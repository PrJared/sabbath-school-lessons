---
title: Писаното Божие Слово
date: 07/04/2020
---

`„Тогава Господ каза на Моисей: Напиши си тези думи; защото според тези думи Аз сключих завет с теб и с Израил“ ( Изход 34:27 ). Защо Господ иска от Мойсей да запише думите, а не само да ги каже пред народа? Кое е очевидното предимство на записаното Слово?`

Бог, Който говори и е създал човешкия език, упълномощава избрани хора да предадат разкритите от Него истини и боговдъхновените мисли по надежден и сигурен начин. Затова не е изненадващо да открием, че Той доста отрано е заповядал на библейските автори да записват Неговите съвети и откровения.

**Какво казват следните стихове за записаното откровение?**

`Изход 17:14; 24:4`

`Исус Навин 24:26`

`Йеремия 30:2`

`Откровение 1:11, 19; 21:5; 22:18,19`

Защо Бог е заповядал да бъдат записани Неговото откровение и боговдъхновените вести? Очевидният отговор е, че така няма да ги забравим лесно. Записаните думи на Библията постоянно ни насочват към Бога и към Неговата воля. Един писмен документ обикновено може да се съхрани по-добре и е много по-надежден от устните предания, които трябва непрекъснато да се повтарят. Записаното слово, което може да бъде многократно преписвано, би могло също да достигне до много повече хора, отколкото ако беше само говоримо. И накрая, ние можем да говорим на ограничен брой хора в определено време и на определено място, но записаното може да бъде прочетено от безброй читатели на множество различни места и континенти, а дори да бъде благословение за безброй поколения по-късно. А ако хората не могат сами да го четат, други биха могли да им прочетат писмен документ на глас.