---
title: Сътворението в древната литература
date: 25/05/2020
---

Археолозите са открили текстове от Древен Египет и Близкия изток, които съдържат праисторически разкази за Сътворението и Потопа. Това е накарало някои хора да се питат дали разказът от „Битие“ не е заимстван от тези култури или в някаква степен не е основан върху тях. Но наистина ли е така?

`Прочетете Битие 1-2:4 , а след това тези откъси от епопеята „Атра-Хазис“: „Когато боговете вместо човека / вършеха работата, носеха товарите / товарът на боговете беше твърде голям / работата твърде тежка, проблемите твърде много/ (…) „Нека богинята-утроба създаде потомък / а човекът да носи товара на боговете!“ (…) Гешту -e, бог, който има разум / те убиха в събранието си. /Нинту смеси глина/ с плътта и кръвта си. (…)“ ( Stephanie Dalley, Myths from Mesopotamia: Creation, the Flood, Gilgamesh, and Others . New York: Oxford University Press, 1989, pp. 9, 14, 15 ) . Какви разлики успявате да забележите?`

Въпреки че има прилики между историите (напр. първите хора са направени от глина), разликите са много по-забележителни.

- В „Атра-Хазис“ човекът работи вместо боговете, за да могат те да си почиват. В „Битие“ Бог създава Земята и всичко в нея за хората като корона на творението, а след това Си почива заедно с тях. В „Битие“ хората са поставени в градина и са поканени да общуват с Бога и да се грижат за Неговото творение – идея, която не откриваме в „Атра-Хазис“.
- В „Атра-Хазис“ един второстепенен бог е убит и кръвта му е смесена с глина, за да бъдат оформени седем мъже и жени. В „Битие“ първият Адам е „създаден“ с любов от Бога, Който му вдъхва живот, а жената е „създадена“ по-късно да му бъде „помощник“. Бог не създава Адам и Ева от кръвта на някакво убито божество.
- Няма дори и признак за конфликт или насилие в разказа от „Битие“, както в историята от „Атра-Хазис“.

Библейският разказ е възвишен в описанието на един всемогъщ Бог, Който дава на човечеството достойна цел в един съвършен свят. Тази драстична разлика кара много учени да стигнат до извода, че всъщност това са много различни разкази за Сътворението.

`Някои твърдят, че в течение на вековете историите за Сътворението и Потопа са се предавали на следващото поколение, отчасти основани на това, което наистина се е случило (затова имат сходства), но са били изопачени с течение на годините. За разлика от тях Мойсей, под вдъхновението на Светия Дух, разкрива какво всъщност се е случило. Защо тази идея обяснява по-логично дребните сходства, отколкото представата, че Мойсей е черпил от съответните езически истории?`