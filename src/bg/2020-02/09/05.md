---
title: Сътворение и време
date: 27/05/2020
---

`Прочетете Битие, 5 и 11 глава. Как Библията проследява историята на човечеството от Адам до Ной и от Ной до Авраам?`

Има един елемент, който прави тези родословия в Библията уникални: те съдържат елемента време, който кара някои учени основателно да ги наричат „хронородословия“. Те съдържат синхронизиращия механизъм на информация за произхода, съчетана с периоди от време, така че, „когато Личност 1 живя - х- години, тя роди Личност 2 . А Личност 1 , след като роди Личност 2 , живя - х- години и роди и други синове и дъщери“. Битие, 5 глава добавя формулировката: „И всички дни на Личност 1 станаха - у- години“. Този синхронизиращ механизъм би направил невъзможно изключването на определени поколения или добавянето им. Битие, 5 и 11 глава съдържат продължително родословие, потвърдено от 1 Летописи 1:18-27 , в което няма никакви добавени или липсващи поколения. По този начин Библията тълкува сама себе си.

Близо 2000 години еврейски и християнски тълкуватели са смятали, че тези текстове представят историята и са точен начин за определяне датата на Потопа и възрастта на Земята, най-малкото след седемте дни на Сътворението, както са описани в Битие, 1 и 2 глава.

В последните десетилетия има опити за ново тълкуване на Битие, 5 и 11 гл., което да бъде нагодено към по-големи епохи, както се смята, че подсказват някои археологически и исторически данни (изтълкувани от грешни хора). Това повдига сериозни въпроси за надеждността на библейския доклад.

Но ако искаме да разберем Божията представа за времето и как се развива то в историята, трябва да признаем, че тези две глави са „едновременно исторически и теологични, тъй като свързват Адам с останалата част от човечеството, а Бога – с човека в царството на пространството и времето. Битие, 5 гл. и Битие 11:10-26 осигуряват времевата рамка и човешката нишка, която свързва Божия народ с човека, когото Бог е създал като връх на шестдневното сътворяване на тази планета“ (Gerhard F. Hasel, “The Meaning of the Chronogenealogies of Genesis 5 and 11,” Origins 7/2 [1980], p. 69).

`Въпреки че тези стихове от Стария Завет са включени в него по основателни и важни причини, защо Павел в 1 Тимотей 1:4 и Тит 3:9 казва, че трябва да внимаваме, когато говорим за такива пасажи?`