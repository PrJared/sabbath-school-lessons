---
title: „Битие“ и езичество
date: 26/05/2020
---

„Битие“ ни най-малко не разчита на древните езически митове за Сътворението. То е написано по такъв начин, че опровергава тези митове и разграничава от тях Бога като Творец.

`Прочетете Битие 1:14-19 . Как са описани творенията от четвъртия ден и какви са техните функции?`

Думите „слънце“ и „луна“ най-вероятно са избегнати, тъй като имената им на староеврейски представляват имената на боговете на Слънцето и Луната в древния Близък изток и Египет (или са тясно свързани с тях). Употребата на термините „по-голямото светило“ и „по-малкото светило“ показва, че те са създадени за конкретни функции: „за знаци и за показване на времената, дните и годините“ и „за да осветяват земята“ ( Битие 1:14,15 ). Пасажът разкрива съвсем ясно, че Слънцето и Луната не са богове, а сътворени обекти с конкретни природни функции, до голяма степен, както ги разбираме и ние днес.

`Прочетете Битие 2:7,18-24. Доколко лично се заема Бог със сътворяването на Адам и Ева?`

Митовете от древния Близък изток единодушно описват сътворяването на човека като допълнение към основния план, произтичащ от опит да се освободят боговете от тежкия труд. Тази митична идея се опровергава от библейската представа, че човекът трябва да управлява света като Божи настойник. Нищо от сътворението на човека не е случайно хрумване. Ако има нещо категорично в посочения пасаж, то е, че хората са кулминацията на разказа, а това още по-очевидно разкрива драстичната разлика между езическите и библейските разкази.

Следователно „Битие“ представлява коректив за митовете от древния свят. Мойсей използва определени термини и идеи, несъвместими с езическите представи. Постига това просто като представя библейското разбиране за действителността и Божията роля и цел при Сътворението.

`Преди хиляди години библейският разказ за Сътворението е противоречал на преобладаващата култура. Днес библейският разказ за Сътворението също противоречи на преобладаващата култура. Защо това не бива да ни изненадва?`