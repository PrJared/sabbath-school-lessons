---
title: Писанието като ръководен стандарт
date: 26/04/2020
---

От самото начало адвентистите от седмия ден считат себе си за народ на Книгата, т.е. християни, вярващи в Библията. За да утвърждаваме библейския принцип sola Scriptura (единствено/само чрез Писанието), ние признаваме неповторимия авторитет на тази книга. Само Писанието е ръководният стандарт за нашата теология и върховният авторитет за живота и доктрините. Другите източници, като религиозна опитност, човешки разум или традиция, са второстепенни спрямо Библията. Всъщност принципът sola Scriptura е имал за цел да запази авторитета на Писанието от зависимост от църквата и от нейното тълкувание. Той изключва възможността стандартът за тълкуването ѝ да идва отвън.

`Прочетете 1 Коринтяни 4:1-6 , особено стих 6 , в който Павел казва, че не трябва да измисляме „повече от написаното“. Защо тази идея е толкова решаваща за нашата вяра?`

Да не излизаме извън смисъла на написаното не означава, че не можем да търсим прозрения от други сфери на изучаване, като например библейската археология или история. Те биха могли да хвърлят светлина върху някои аспекти или върху обстановката, в която са написани библейските пасажи, и това би могло да ни помогне да ги разберем по-добре. Не се изключва също и помощта на други материали за тълкуване, като речници на древни езици, други речници, конкорданси и различни книги и коментари. Обаче, за да се тълкува правилно Библията, текстът от Писанието трябва да заема първостепенно място между всички други детайли, научни и помощни средства. Останалите гледни точки трябва да бъдат внимателно преценявани от гледна точка на Библията като цяло.

Това, което категорично утвърждаваме, когато използваме принципа sola Scriptura , е, че ако възникне противоречие в тълкуването на нашата вяра, тогава единствено Писанието носи авторитет, който превъзхожда и преценява всеки друг източник или църковна традиция. Не бива да разширяваме или опровергаваме това, което е написано в Библията. Истинското християнство и убедителното проповядване на евангелието разчитат на твърдата вяра в авторитета на Писанието.

„Единствено Писанието е истинският повелител и господар на всички писания и доктрини на земята“ (Martin Luther, Luther’s Works, vol. 32: Career of the Reformer II , ed. Jaroslav Jan Pelikan, Hilton C. Oswald, and Helmut T. Lehmann, vol. 32 [Philadelphia: Fortress Press, 1999], pp. 11, 12).

`Прочетете Деяния 17:10-11 . Как тези стихове потвърждават нашите мисли за върховенството на Писанието?`