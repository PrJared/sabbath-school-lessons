---
title: Яснотата на Писанието
date: 28/04/2020
---

Всяко позоваване на Библията се обезсмисля, ако библейският текст има неясен смисъл.

`Прочетете Матей 21:42; 12:3,5; 19:4; 22:31; Марк 12:10,26; Лука 6:3; Матей 24:15; Марк 13:14. Какво ни внушават многократните препратки към Писанието относно яснотата на неговата вест?`

Библейското свидетелство е недвусмислено: Библията е достатъчно ясна в ученията си. Тя е толкова ясна, че може да бъде разбрана както от възрастните, така и от децата, особено по отношение на основните си учения. И въпреки това разполагаме с безкрайни възможности да задълбочаваме знанията и разбирането си за нея. Не ни е необходимо официално църковно учение, което да ни тълкува значението на библейския текст. Основните учения на Библията могат да бъдат разбрани от всички вярващи. Тя утвърждава свещенството на всички вярващи и не ограничава тълкуването до малцина избрани, например до духовенството. Затова в Библията сме подтиквани лично да изучаваме Писанието, тъй като можем да разберем Божията вест спрямо нас.

Едно издание уместно посочва, че „примерът на библейските автори постоянно показва, че Писанието трябва да бъде възприемано в неговия ясен, буквален смисъл, докато не се появи определен символ. (…) Изобщо не бива да махаме „черупката“ на буквалния смисъл, за да достигнем до „ядката“ на някакво мистично, скрито, алегорично значение, което само посветените могат да открият“ ( Handbook of Seventh-day Adventist Theology [Hagerstown, MD: Review and Herald Publishing Association, 2000], p. 65). По-скоро на библейския език, смисъл и думи е присъща яснотата, понеже библейските автори са възнамерявали да предадат определена истина, а не някакви субективни, хаотични, многобройни значения на библейския текст.

Никое от тези становища не внушава, че понякога няма да попаднем на стихове или идеи, които не разбираме и не схващаме напълно. Все пак това е Божието Слово, а ние сме само грешни хора. Въпреки това Словото е достатъчно ясно за нещата, които наистина трябва да знаем и да разбираме, особено по въпроса за спасението.

`Спомнете си момент, когато не сте разбирали някои стихове, обаче по-късно те са ви се изяснили. Какво научихте от тази случка, което би могло да помогне и на други хора в подобна ситуация?`