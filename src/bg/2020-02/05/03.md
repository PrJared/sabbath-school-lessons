---
title: Единството на Писанието
date: 27/04/2020
---

Самата Библията твърди, че „цялото писание е боговдъхновено“ ( 2 Тимотей 3:16 ) и че „никое пророчество в Писанието не е собствено обяснение на пророка на Божията воля“, а още, че пророците „са говорили от Бога, движени от Светия Дух“ ( 2 Петър 1:20,21 ). Тъй като Бог е върховният Автор на Библията, можем да заключим, че в различните ѝ части ще цари фундаментално единство и хармония по отношение на ключовите ѝ учения.

`Прочетете Тит 1:9 и 2 Тимотей 1:13 . Защо вътрешната хармония на Библията е важна за нашите вярвания?`

Писанието може да тълкува самò себе си единствено въз основа на вътрешното си единство, което произтича от неговото боговдъхновение. Ако няма всеобхватна хармония в ученията му, не бихме могли да достигнем до единство на доктрината по който и да било въпрос. Без хармонията в Библията църквата не би разполагала с никакво средство да разграничи истината от заблудата и да отхвърли ересите. Не би имала никаква основа за прилагане на дисциплинарни мерки или за поправяне на отклоненията от Божията истина. Писанието би изгубило силата си да убеждава и освобождава.

Обаче Исус и библейските автори приемат за даденост вътрешната непротиворечивост на Писанието, произтичаща от божествения му произход. Забелязваме това от обичайната им практика да цитират няколко старозаветни книги, сякаш имат равностойна тежест ( Римляни 3:10-18 ; тук Павел използва библейски цитати от „Еклисиаст“ [ 7:20 ], „Псалми“ [ 14:2,3; 5:9; 10:7 ] и „Исая“ [ 59:7,8 ]).

Библейските автори смятат, че Писанието е неделима, съгласувана цялост, в която допълнително са разработени основните теми. Няма никакво противоречие между Стария и Новия Завет. Новият Завет не съдържа ново евангелие или нова религия. Старият Завет се разгръща в Новия, а Новият Завет надгражда върху Стария. В този смисъл двата завета имат реципрочна връзка, в която хвърлят светлина един върху друг.

Единството на Писанието още внушава, че трябва да се придържаме към цялата Библия ( tota S criptura ), когато изучаваме някоя библейска тема, а не да изграждаме доктрината си върху отделни стихове.

`Какво трябва да правим, когато попадаме върху стихове или идеи в Библията, които на пръв поглед си противоречат? Как разрешаваме такъв проблем?`