---
title: Писанието тълкува Писанието
date: 29/04/2020
---

Библията може да тълкува сама себе си само защото притежава вътрешна непротиворечивост. Без такава хармония тя не би могла да бъде светлината, която разкрива собственото си значение, където една част от Писанието тълкува други части и така става ключ за разбиране на свързани пасажи.

`Прочетете Лука 24:27,44,45. Как Исус прибягва до Писанието, за да обясни кой е самият Той? Какво ни учи този пример за употребата на Библията?`

Красивото в метода Писанието да тълкува Писанието се състои в това, че Библията хвърля допълнителна светлина върху собственото си значение. По този начин ние не свързваме безразборно различни пасажи, за да докажем своето становище. Напротив, внимателно обмисляме контекста на всеки пасаж. Освен непосредствения контекст преди и след текста, който изучаваме, трябва да имаме предвид и контекста на книгата, в която е записан той. Освен това, след като според Павел в Писанието „всичко, което е било писано отпреди, е било писано за наше поучение“ (Римляни 15:4), трябва да изучаваме всичко, което говори Библията по дадена тема.

„Библията обяснява сама себе си. Трябва да се сравнява стих със стих. Човекът, който я изучава, трябва да се научи да гледа на Словото като цяло и да разбира връзката между отделните му части. Трябва да придобива познание за грандиозната му централна тема, за Божия първоначален план за света, за възникването на великата борба и за делото на изкуплението“ (Уайт, Е. Възпитание. С., Нов живот, 1996, с. 176).

Когато сравняваме една част от Писанието с друга, е важно да изучаваме Библията подробно. Ако е възможно, трябва да правим това на оригиналните ѝ езици или най-малкото с подходящ библейски превод, който предава точно смисъла на оригиналния еврейски или гръцки език. Макар че познаването на оригиналните езици не е необходимо, за да разбираме добре Библията, то определено може да ни помогне. Ако не ги знаем, вярното изучаване на Словото с молитва, със смирено и покорно сърце, със сигурност ще даде добри плодове.

`Помислете за някоя доктрина, например състоянието на мъртвите, при която бихме могли да се заблудим, ако изберем само няколко стиха, а пренебрегнем останалите. Какво ни говори това за необходимостта да съберем и прочетем всички библейски пасажи по дадена тема, за да разберем най-добре библейското учение?`