---
title: Sola Scriptura и Елън Уайт
date: 30/04/2020
---

`Прочетете Исая 8:20. Защо винаги е важно да се връщаме при „закона и при свидетелството“ като стандарти за нашите учения и доктрини? Какво да кажем за служенето на пророците, които не са били включени в библейския канон?`

Когато говорим за sola Scriptura (само Писанието), адвентистите от седмия ден неизбежно се сблъскват с въпроса какво да правят с Елън Уайт, която също е била вдъхновена от Бога и е служила като Божи вестител за Неговия народ на остатъка. Каква е връзката на нейните писания с Библията?

Дори повърхностен прочит на произведенията на Елън Уайт показва ясно, че за нея Библията е основа и център на всичките ѝ мисли и теология. Всъщност тя многократно потвърждава, че Писанието е най-висшият авторитет и върховната норма и стандарт за всички доктрини, вяра и живот (Великата борба. Нов живот, с. 371).Освен това категорично подкрепя и издига великия протестантски принцип sola Scriptura (Пак там, с. 10).

По собствените ѝ думи нейните произведения в сравнение с Писанието са „по-малка светлина, която да насочва мъже и жени към по-голямата светлина“, Библията ( The Advent Review and Sabbath Herald , January 20, 1903). Те не са „пряк път“ или заместител на задълбоченото изучаване на Библията. Всъщност тя коментира: „Вие не познавате Писанието. Ако бяхте изучавали Божието Слово с желание да достигнете библейския стандарт и да постигнете християнско съвършенство, нямаше да имате нужда от Свидетелствата . Но тъй като сте проявили небрежност и не сте се запознали с Божията вдъхновена Книга, Бог е решил да ви достигне с прости, директни свидетелства“ (Уайт, Е. Свидетелства към църквата. Т. 2. С., Нов живот, 2012, с. 493).

Трябва високо да ценим нейните произведения като такива свидетелства. Те имат същото боговдъхновение като библейските текстове, но изпълняват по-различна функция от Библията. Произведенията ѝ не са добавка към Писанието, а са подчинени на него. Нейното намерение никога не е било да го заместват. Елън Уайт винаги е въздигала Библията като единствения стандарт за вяра и живот.

`Помислете какъв невероятен дар сме получили чрез служенето на Елън Уайт. Как бихме могли да се научим да ценим по-високо удивителната светлина, идваща от нея, докато същевременно издигаме върховенството на Писанието?`