---
title: Светиите на Всевишния
date: 20/02/2020
---

`Какво се случва с Божия народ според следните стихове? Даниил 7:18,21,22,25,27`

Изразът „светиите на Всевишния“ е описание на Божия народ. Те са атакувани от силата, представена с малкия рог. Тъй като настояват да останат верни на Божието Слово, те биват преследвани по време на папското господство. Християните са преследвани и по време на езическата Римска империя (четвъртия звяр), но гонението, споменато в Даниил 7:25 , е гонението, на което светиите са подложени от малкия рог, появяващ се едва след края на езическата фаза на Рим.

Обаче Божият народ няма да бъде вечно подлаган на потисничество от светската власт. Божието царство ще замени царствата на света. Интересно е, че в действителното видение на Човешкия Син се дава „владичество, слава и царство“ ( Даниил 7:14 ). Но при тълкуването, предложено от ангела, „светите“ приемат царството ( Даниил 7:18 ). Тук няма противоречие. Тъй като Човешкият Син е свързан с Бога и с човечеството, победата Му е победа на онези, които Той представлява.

Когато първосвещеникът пита дали Исус е Месията, Божият Син, Исус, посочва Псалми 110:1 и Даниил 7:13,14 и казва: „Аз съм; и ще видите Човешкия Син, седящ отдясно на Всесилния и идещ с небесните облаци“ ( Марк 14:62 ). Ето защо Той е Този, Който ни представлява пред небесния трибунал. Вече е победил силите на тъмнината и споделя Своя триумф с онези, които се доближават до Него. Следователно няма причина да се страхуваме. Апостол Павел уместно заявява: „Но във всичко това ставаме повече от победители чрез Този, Който ни е възлюбил. Защото аз съм уверен, че нито смърт, нито живот, нито ангели, нито началства, нито сили, нито настояще, нито бъдеще, нито височина, нито дълбочина, нито кое и да било друго създание ще може да ни отлъчи от Божията любов, която е в Христос Исус, нашия Господ“ ( Римляни 8:37-39 ).

`Вижте колко точно видението на Даниил описва историята хиляди години предварително. Как това би трябвало да ни помогне да се научим да се доверяваме на Божиите обещания за бъдещето?`