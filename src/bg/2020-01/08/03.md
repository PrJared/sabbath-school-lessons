---
title: Малкият рог
date: 17/02/2020
---

`Прочетете Даниил 7:7,8,19-25. Коя е силата, представена чрез малкия рог, появяваща се непосредствено и оставаща част от четвъртия звяр?`

Вчера научихме, че свирепият звяр с десетте рога, управляващ света с най-голяма жестокост, символизира езическия Рим. Сега трябва да разгледаме малкия рог и силата, която той представлява. Както е изобразено във видението, четвъртото животно има десет рога, три от които биват изтръгнати, за да направят място за малкия рог. Този рог има човешки очи и говори „надменно“ ( Даниил 7:8 ). Ясно е, че малкият рог излиза от субекта, представен като ужасния звяр, т.е. езическия Рим. В известен смисъл рогът разширява или продължава някои от функциите на езическия Рим. Това е само един по-късен етап на същата сила.

Даниил вижда този рог, воюващ срещу светиите. Ангелът му обяснява, че този рог е цар, който ще извърши три незаконни действия: (1) ще говори думи против Всевишния, (2) ще изтощава светиите на Всевишния, (3) ще замисли да промени времена и закони. Като последица светиите ще бъдат предадени в ръката му. След това ангелът посочва времевата рамка за дейността на малкия рог: време, времена и половин време . В този случай на пророчески език думата „време“ означава „година“, така че думата „времена“ обозначава години, в двойна форма: „две години“. Следователно това е период от три и половина пророчески години, който според принципа „ден – година“ посочва период от 1260 години. През това време малкият рог ще предприеме атака срещу Бога, ще преследва светиите и ще се опита да промени Божия закон.

`Прочетете 2 Солунци 2:1-12 . Какви сходства съществуват между „човека на греха“ и малкия рог? За коя сила вярваме, че се говори тук и защо? Коя е единствената сила, възникнала от езическия Рим, но оставаща част от Рим – сила, простираща се от времето на езическия Рим до края на света, което означава, че все още съществува до ден-днешен?`