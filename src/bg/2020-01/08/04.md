---
title: Съдилище се открива
date: 18/02/2020
---

След видението за четирите животни и дейностите на малкия рог пророкът вижда сцената на небесния съд ( Даниил 7:9,10,13,14 ). Когато се свиква съдът, биват поставени престоли и Древният по дни заема мястото Си. Както показва небесната сцена, хиляди по хиляди небесни същества служат пред Древния по дни, съдилището се открива и книгите се разтварят.

Онова, което е важно да отбележим за този съд, е, че той се случва след периода от 1260-годишна дейност на малкия рог (538 – 1798 г.; вж. частта за петък), но преди основаването на Божието вечно царство. Всъщност три пъти във видението се появява следната последователност:

- Фаза на малкия рог (538 – 1798 г) 
- Небесен съд 
- Божието вечно царство

`Прочетете Даниил 7:13,14,21,22,26,27. В какъв смисъл съдът е в полза на Божия народ?`

Старият Завет описва няколко акта на съд от скинията и храма, но съдът, посочен тук, е различен. Това е космически съд, засягащ не само малкия рог, но и светиите на Всевишния, които най-накрая ще получат Царството.

Даниил, 7 глава не описва съда, нито посочва подробности за неговото начало и край. Но това предполага, че съдът е вследствие на атаката на малкия рог срещу Бога и Неговия народ. Ето защо трябва да подчертаем началото на съда с космически пропорции. От Даниил, 8 и 9 гл. (вж. следващите седмици) ще научим за времето на началото на съда и за факта, че той е свързан с очистването на небесното светилище в небесния Ден на умилостивението. Изводът тук е, че очевидно ще има Изследователен съд в небето, който ще е в полза на Божия народ ( Даниил 7:22 ).

`Защо разбирането за това, което Исус е извършил за нас на кръста, е толкова централно за основанието ни да имаме увереност в деня на съда? Каква надежда бихме имали или дори бихме могли да имаме без Кръста? (вж. Римляни 8:1 )`