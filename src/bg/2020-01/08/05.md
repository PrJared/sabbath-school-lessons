---
title: Идването на Човешкия Син
date: 19/02/2020
---

`Прочетете Даниил 7:13. Кой е Човешкият Син, описан тук, и как Го идентифицирате? (Вж. също Марк 13:26; Матей 8:20; Матей 9:6; Лука 9:26; Лука 12:8 )`

Когато съдът се разгръща, на сцената излиза най-важната фигура: Човешкият Син. Кой е той? Първо, Човешкият Син се явява като отделна небесна фигура. Но както се подразбира от наименованието Му, Той също така проявява човешки черти. С други думи, Той е богочовешка личност, която идва, за да изиграе активна роля в съда. Второ, Човешкият Син, идващ с небесните облаци, е общоприет образ за Второто пришествие в Новия Завет. Но специално в Даниил 7:13 Човешкият Син не е изобразен като идващ от небето на земята, а като движещ се хоризонтално от едно място в небето към друго, за да се яви пред Древния по дни. Трето, изобразяването на Човешкия Син, идващ с небесните облаци, загатва за видимата изява на Господа. Но тази образност прилича и на първосвещеника, който, заобиколен от облак от тамян, влиза в светилището в Деня на умилостивението, за да извърши очистване на светилището.

Човешкият Син е и царствена фигура. Той получава „владичество, слава и царство“, където трябва „да Му слугуват всички племена, народи и езици“ ( Даниил 7:14 ). Глаголът „слугуват“ може да бъде преведен и като „покланят се“. Той се среща девет пъти в глави 1-7 ( Даниил 3:12,14,17,18,28; Даниил 6:16,20; Даниил 7:14,27 ) и предава идеята за отдаване почит на божество. Така в резултат на опита за промяна на Божия закон, религиозната система, представена от малкия рог, покварява поклонението, дължимо на Бога. Описаният тук съд показва, че истинското поклонение в крайна сметка е възстановено. Системата на поклонение, основана от папската система, освен всички останали елементи, поставя едно греховно човешко същество като посредник между Бога и човечеството. Даниил показва, че единственият посредник, способен да представлява човечеството пред Бога, е Човешкият Син. Както казва Библията: „Защото има само един Бог и един ходатай между Бога и човеците – Човекът Христос Исус“ ( 1 Тимотей 2:5 ).

`От всичко, което сме чели в Библията за живота и характера на Исус, защо е толкова утешително да знаем, че Той играе така централна роля в описания тук съд?`