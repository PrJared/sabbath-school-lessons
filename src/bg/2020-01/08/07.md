---
title: Разширено изучаване
date: 21/02/2020
---

Беглият поглед към историята разкрива, че след разпадането на Римската империя, причинено от варварските атаки от север, епископът на Рим се възползва от победата над три от варварските племена и се утвърждава като единствената власт в Рим, считано от 538 г.сл.Хр. В този процес той възприема няколко институционални и политически функции на римския император. От това се появява папството, облечено със свещеническа и религиозна власт, докато не бива свалено от Наполеон през 1798 г. Но и това не довежда до края на Рим, а само на онази определена фаза на гонения. Папата не само твърди, че е викарий (наместник) на Христос, но също така въвежда няколко доктрини и практики, противоречащи на Библията. Чистилището, самоналожените наказания, тайната изповед пред свещеник и промяната на заповедта за съботата в неделя са сред редицата други промени във „времена и закони“, въведени от папството.

„Със собствена сила хората не могат да се противопоставят на обвиненията на неприятеля. Човекът стои пред Бога в оцапана от греха дреха и изповядва вината си. Но нашият защитник Исус се застъпва за всички, които чрез покаяние и вяра са Му поверили опазването на душите си. Той ходатайства за тях и с мощното доказателство на Голгота побеждава обвинителя им. Съвършеното Му послушание на Божия закон Му е дало всяка власт на небето и земята. Затова изисква от Своя Отец милост и примирение за виновния човек. На обвинителя на людете Си Христос заявява: „Господ да те смъмри, Сатана. Тези са откупени с кръвта Ми, главни изтръгнати от огън”; а на онези, които имат вяра и разчитат на Него, е дадено обещанието: „Ето, отнех от тебе беззаконието ти и ще те облека в богати одежди“ (Захария 3:4)“ (Уайт, Е. Пророци и царе. Изд. „Нов живот“ , 2006 г., стр. 250).

**Въпроси за разискване**

`Разгледайте отново всички характеристики на силата, представена с малкия рог, която възниква и остава част от четвъртия звяр, Рим. Коя е единствената сила, възникнала от езическия Рим преди много векове и освен че е преследвала Божия народ, съществува и днес? Защо тази ясна идентификация ни предпазва от спекулации за нейната идентичност, включително от позицията, че малкият рог се отнася до един езически гръцки цар, изчезнал от историята повече от век и половина преди първото идване на Исус? Как тези ясни идентификационни белези ни предпазват и от убеждението, че малкият рог е някаква бъдеща сила, която все още предстои да възникне?`

Тази събота, 22.02.2020 г., ще се молим за църкви „Червен бряг” и „Чирпан”