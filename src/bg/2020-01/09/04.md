---
title: Атака над светилището
date: 25/02/2020
---

`Прочетете Даниил 8:10-12. Каква дейност според описанието извършва малкият рог?`

В Даниил 8:10 малкият рог се опитва да възпроизведе на духовно ниво усилията на строителите на Вавилон ( Битие 11:4 ). Термините „множество“ и „звезди“ биха могли да се отнасят до Божия народ в Стария Завет. Израил се определя като множество/войнство на Господа ( Изход 12:41 ). Даниил също така изобразява Божия верен народ блестящ като звездите ( Даниил 12:3 ). Очевидно това не е буквална атака срещу небесните тела, а преследване на Божия народ, чието „гражданство е на небесата“ ( Филипяни 3:20 ). Въпреки че езическите императори са погубили хиляди християни, сега акцентът се поставя върху вертикалните действия на малкия рог. По този начин крайното изпълнение на това пророчество трябва да бъде свързано с папския Рим и извършваните от него гонения през вековете.

Също така Даниил 8:11 говори за „Началник“, който на други места в Даниил е наречен „Князът Месия“ ( Даниил 9:25 ), „вашия княз Михаил“ ( Даниил 10:21 ) и „великия княз Михаил“ ( Даниил 12:1 ). Никой друг освен Исус Христос не би могъл да отговаря на този израз. Исус Христос е князът на горепосоченото „множество“ и е нашият Първосвещеник в небето. Следователно папството и религиозната система, която то представлява, помрачават и се опитват да заменят свещеническата роля на Исус.

В Даниил 8:11 „вечната жертва“ се появява във връзка със земното светилище, за да определи различните и непрестанните аспекти на ритуалните богослужения – включително принасянето на жертви и застъпничество. Именно чрез тези служби грешниците биват опростени и греховете им – уредени в скинията. Тази земна система представлява застъпническото служене на Христос в небесното светилище. Както предсказва пророчеството, папството заменя застъпничеството на Христос със застъпничеството на свещениците. Посредством такова фалшиво поклонение малкият рог отнема Христовото застъпническо служене и символично отхвърля мястото на Христовото светилище.

„И той тръшна на земята истината, направи по волята си и успя“ ( Даниил 8:12 ). Исус заявява, че е истината ( Йоан 14:6 ) и също така посочва Божието Слово като истина ( Йоан 17:17 ). За разлика от това папството забранява превеждането на Библията на простонароден език, поставя тълкуването ѝ под властта на църквата и изравнява преданието на едно ниво с Библията като върховно правило на вярата.

`Какво би трябвало да ни разкрие това проучване по въпроса колко скъпоценно и важно е познанието за библейската истина в контраст с човешките предания?`