---
title: Очистването на светилището
date: 26/02/2020
---

`Прочетете Даниил 8:14. Какво се случва тук?`

След опустошителната атака на рога е обявено, че светилището ще бъде очистено. За да разберем тази вест, трябва да имаме предвид, че очистването на споменатото в Даниил 8:14 светилище съответства на сцената на съда, изобразена в Даниил 7:9-14 . И тъй като този съд се провежда в небето, светилището също трябва да се намира там. И така, ако Даниил, 7 глава описва Божията намеса и взаимоотношения с човешките дела от съдебна гледна точка, 8 глава описва същото събитие от гледна точка на светилището.

Земното светилище е изградено по образеца на небесното му съответствие и служи за илюстрация на основните щрихи от спасителния план. Всеки ден грешниците донасят жертвите си в светилището, където на хората биват опростени изповядваните грехове и така те в известен смисъл биват прехвърлени върху светилището. В резултат на това светилището бива „заразено“. Следователно е необходим периодичен процес на „обеззаразяване“, за да може светилището да се очисти от греховете, натрупани там. Това се нарича Ден на умилостивението и се провежда веднъж годишно (вж. Левит, 16 гл .).

Защо трябва да се очиства небесното светилище? По аналогия можем да кажем, че изповяданите грехове на онези, които са приели Исус, биват „прехвърлени“ върху небесното светилище точно както греховете на каещите се израилтяни са били прехвърляни върху земното светилище. По време на земния Ден на умилостивението са заколвани множество животни, символизиращи бъдещата смърт на Исус. Това е начинът, по който грешниците са можели да устоят в Деня на умилостивението.

И точно както това се случва в земния Ден на умилостивението, когато светилището се очиства, колко повече в небесното, когато единствено кръвта на Христос ни помага да преминем през съда? Очистването на светилището, представено в Даниил 8:14 , е небесното съответствие на земната служба, чиято основна вест е: като грешници ние се нуждаем от кръвта на Месия да ни прости греховете и да ни позволи да устоим в съда.

`Прочетете Евреи 9:23-28 . Как тези стихове разкриват спасението, което имаме в Исус чрез Неговата жертва за нас?`