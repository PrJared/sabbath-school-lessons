---
title: Пророческо разписание на времето
date: 27/02/2020
---

`Прочетете Даниил 8:13. Какъв въпрос се задава и как това ни помага да разберем отговора в следващия стих?`

Как се определя точното време на 2300 денонощия? Първо, трябва да отбележим, че след като на Даниил са показани овенът и козелът, последвани от действията и вредата, нанесена от малкия рог, видението се насочва към въпроса в Даниил 8:13 . Този въпрос проявява особена загриженост за това какво ще се случи в края на този пророчески период, а не за продължителността му. Нещо повече, този период не може да бъде ограничен само до продължителността на действията на малкия рог, защото терминът видение включва всичко – от овена до действията на малкия рог. Така че трябва да става дума за дълъг период от действително историческо време.

На въпроса „До кога се простира видението?“ (овенът е Мидо-Персия, козелът е Гърция, малкия рог и неговите действия – езическият и папски Рим), другото небесното същество отговаря: „До две хиляди и триста денонощия; тогава светилището ще се очисти“ ( Даниил 8:14 ). Както вече посочихме, този период е толкова дълъг, тъй като започва от времето на Мидо-Персийската империя и се простира през владичеството на Гръцката империя и езическия и папския Рим, хиляди години. Според метода на историцизма при тълкуването (вж. Урок 1) този пророчески период трябва да се пресметне въз основа на принципа „ден-година“, което означава, че 2300 денонощия отговарят на време от 2300 години. В противен случай 2300 денонощия биха били малко повече от шест години – невъзможно кратко време за всички събития във видението. Ето защо трябва да се приложи принципът „ден-година“.

Даниил, 8 глава не предоставя информация, която да ни позволи да изчислим началото на този времеви период, което, разбира се, би установило неговия край. Но Даниил, 9 глава дава тази важна част от информацията (вж. урока за следващата седмица).

`2300 денонощия от това пророчество представляват най-дългото пророчество в Библията. Помислете само: 2300 години! Това е дълго време, особено в сравнение с продължителността на живота ни сега. Как този контраст би могъл да ни помогне да се научим на търпение спрямо Бога и спрямо личното си очакване за точното време на последните събития?`