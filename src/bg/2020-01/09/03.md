---
title: Възходът на малкия рог
date: 24/02/2020
---

`Прочетете внимателно Даниил 8:8-12. В каква посока се движи малкият рог и защо е важно да разберем това?`

След като описва четирите рога, простиращи се до четирите небесни ветрища, библейският текст казва, че от единия се появява малък рог. Въпросът тук е дали този рог/сила излиза от един от четирите рога, които, както видяхме вчера, представляват четиримата генерали на Александър – или от един от четирите ветрове. Граматическата структура на текста в оригиналния език показва, че този рог идва от един от четирите небесни ветрове. И тъй като тази сила възниква след Гръцката империя и нейните четири разклонения, всеобщото разбиране е, че този рог е Рим, отначало езически и след това папски. „Този малък рог представлява Рим в двете му фази – езическа и папска. Даниил вижда Рим първо в неговата езическа, имперска фаза, воюващ срещу еврейския народ и ранните християни, а след това и в папската фаза, продължавайки до наши дни и в бъдещето“ (Адвентен библейски коментар. Т. 4, стр. 841 – англ. изд.).

Според библейския текст малкият рог първо се впуска в хоризонтално придвижване и „порасна твърде много към юг, към изток и към славната земя“ (Даниил 8:9). Тези три посоки съответстват на трите основни области, които попадат под властта на езическия Рим.

Тъй като малкият рог става основен играч във видението, неговото вертикално израстване е обект на подробно внимание. В този смисъл рогът съответства на малкия рог от Даниил, 7 глава, както показва следното сравнение: (1) И двата рога в началото са малки ( Даниил 7:8; 8:9 ). (2) И двата по-късно порастват ( Даниил 7:20; 8:9 ). (3) И двата са преследващи сили ( Даниил 7:21,25; 8:10,24 ). (4) И двата са себевъзвеличаващи се и богохулни ( Даниил 7:8,20,25; 8:10,11,25 ). (5) И двата се устремяват към Божия народ ( Даниил 7:25; 8:24 ). (6) И двата имат аспекти на дейността си, които са очертани от пророческо време ( Даниил 7:25; 8:13,14 ). (7) И двата се простират до края на времето ( Даниил 7:25,26; 8:17,19 ). (8) И двата са изправени пред свръхестествено унищожение ( Даниил 7:11,26; 8:25 ). И последно, тъй като малкият рог от Даниил, 7 глава представлява папството, вертикалното разрастване на малкия рог в 8 глава би трябвало да представлява същата сила. И тъй, също както в Даниил, 2 и 7 глава, последната основна сила е Рим – както езическият, така и папският.