---
title: Овенът и козелът
date: 23/02/2020
---

`Прочетете Даниил, 8 глава. За какво се говори във видението и по какъв начин то съответства на онова, което вече видяхме в Даниил, 2 и 7 глава?`

Също като в Даниил, 2 и 7 глава, тук се дава ново видение за възхода и падението на световните империи, макар и с различен символизъм. Символиката е пряко свързана с Божието светилище. В този случай символите на овена и козела се използват поради връзката им с ритуала в светилището в Деня на умилостивението – време на съд за древния Израил. Овните и козлите са принасяни в жертва в светилището. Но само в Деня на умилостивението са споменати заедно. Следователно тези две животни тук са избрани целенасочено, за да напомнят за Деня на умилостивението, който е централен за видението.

С развитието му Даниил вижда овен, който боде на три различни посоки: на запад, на север и на юг ( Даниил 8:4 ). Трипосочното движение показва разширяването на тази сила: „никой звяр не можеше да устои пред него и нямаше кой да избави от силата му; той постъпваше по волята си и се носеше горделиво“ ( Даниил 8:4 ). Както обяснява ангелът, овенът с два рога представлява Мидо-Персийската империя ( Даниил 8:20 ) и трите посоки най-вероятно буквално посочват трите големи победи на тази световна сила.

След това се появява козел с бележит рог, който представлява Гръцката империя под предводителството на Александър Велики ( Даниил 8:21 ). Това, че козелът се движи, „без да допира до земята“ ( Даниил 8:5 ), означава, че се движи бързо. Символиката предава бързината на завоеванията на Александър, представена в Даниил, 7 глава с крилатия леопард. Но както показва пророчеството, когато козелът „заякна, големият му рог се счупи“ ( Даниил 8:8 ) и отстъпва пред четири рога, простиращи се до четирите квадранта на компаса. Това се изпълнява, когато Александър умира във Вавилон през юни 323 г.пр.Хр. на тридесет и три години, а царството му бива разделено между четиримата му генерали.

`Между Даниил 2:38 и Даниил 8:20,21 три от четирите империи, разкрити във виденията, са ни посочени по име. Как този удивителен факт трябва да ни помогне за потвърждаване правилността на нашето тълкуване на тези пророчества?`