---
title: Не е ли велик този Вавилон?
date: 26/01/2020
---

`Прочетете Даниил 4:1-33. Какво се случва с царя и защо?`

Бог дава на Навуходоносор втори сън. Този път царят не забравя съня. Но тъй като вавилонските гадатели отново се провалят, той повиква Даниил, за да даде тълкувание на съня. В съня царят вижда голямо дърво, стигащо до небето, и едно небесно същество, което получава заповедта да отреже дървото. Само дънерът и корените остават в земята и ще бъдат напоявани от небесната роса. Но онова, което сигурно е разтревожило Навуходоносор, е частта от съня, в която небесното същество казва: „Нека се измени човешкото му сърце и нека му се даде животинско сърце; и така нека минат над него седем времена“ ( Даниил 4:16 ). Осъзнавайки сериозността на съня, Даниил учтиво изразява пожеланието сънят да се отнася до враговете на царя. Но верен на вестта, предадена чрез съня, пророкът казва, че на практика сънят се отнася за самия цар.

В Библията дърветата обикновено се използват като символи за царе, народи и империи ( Йезекиил, 17 и 31 гл.; Осия, 14 гл.; Захария 11:1,2; Лука 23:31 ). Така че голямото дърво е подходящо описание за арогантния цар. Бог е дал на Навуходоносор сила и власт; въпреки това той упорито не признава, че всичките му притежания се дължат на Бога.

`Насочете мислите си върху Даниил 4:30 . Какво казва царят, с което разкрива, че все още не схваща отправеното му от Бога предупреждение?`

Може би най-опасното в гордостта е, че може да ни подтикне да забравим колко сме зависими от Бога за абсолютно всичко. А след като го забравим, заставаме на опасна духовна почва.

`Какво сте постигнали в живота си? Можете ли да се гордеете с него, без да се възгордявате? Ако да, то как?`