---
title: Всемогъщият владее...
date: 28/01/2020
---

Въпреки че му е казано да се покае и да потърси Божието опрощение, непреклонната гордост на Навуходоносор става причина за отсичането на дървото ( Даниил 4:28-33 ). Докато се разхожда из двореца си и хвали самия себе си за своите постижения, царят бива поразен от психическо състояние, налагащо прогонването му от царския дворец. Той може би преживява патологично психическо състояние, наречено „клинична ликантропия или зоантропия“. Подобно състояние подтиква пациента да се държи като животно. В нашето съвремие тази болест се нарича „дисфория на видовете” – състояние, при което човек възприема тялото си като от погрешен вид и затова желае да бъде животно.

`Прочетете 4 Царе 20:2-5; Йона 3:10 и Йеремия 18:7,8. Какво ни разкриват тези стихове за възможността царят да избегне наказанието?`

За съжаление, Навуходоносор трябва да научи урока си по трудния начин. Когато получава царска власт, той не е способен да разсъждава за връзката си с Бога. Така, лишавайки царя от царската му власт и изпращайки го да живее с полските зверове, Бог му дава възможност да признае пълната си зависимост от Него. Всъщност най-важният урок, на който Бог иска да научи арогантния цар, е, че „небесата владеят“ ( Даниил 4:26 ). Наистина съдът над царя преследва дори още по-голяма цел в Божия промисъл, така ясно изразена в указа на небесните същества: „за да знаят живите, че Всевишният владее над царството на хората, дава го на когото иска и поставя над него най-нищожния измежду хората” ( Даниил 4:17 ).

С други думи, наказанието, нанесено на Навуходоносор, трябва да бъде укор и за всички нас. Тъй като принадлежим към групата на „живите”, трябва да обръщаме по-голямо внимание на основния урок, който следва да научим – че „Всевишният владее над царството на хората“.

`Защо осъзнаването, че Всемогъщият владее, е толкова важен урок за нас? Как това познание може да повлияе например върху начина, по който се отнасяме към хората под наша власт?`