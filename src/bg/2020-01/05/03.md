---
title: Предупреден от пророка
date: 27/01/2020
---

`Прочетете Даниил 4:27. Освен предупреждението, какво ще се случи, какво друго казва Даниил на царя да направи и защо? (Вж. също Притчи 14:31 )`

Даниил не само тълкува съня, но и посочва на Навуходоносор изходен път от неговото положение: „Затова, царю, нека ти бъде угоден моят съвет да напуснеш греховете си чрез вършене на правда и беззаконията си – чрез правене благодеяния на бедните, дано се продължи благоденствието ти” ( Даниил 4:27 ).

Навуходоносор извършва мащабно строителство, за да изгради Вавилон. Градините, системата от канали и стотиците храмове и други строителни проекти превръщат града в едно от чудесата на древния свят. Но тази красота и великолепие поне отчасти са постигнати чрез експлоатация на робския труд и пренебрегване на бедните. Нещо повече, богатството на империята се използва за задоволяване на прищевките на царя и неговия антураж. Така гордостта на Навуходоносор не само му пречи да признае Бога, но като последица го заслепява за трудностите на нуждаещите се. Имайки предвид специалната грижа, проявявана от Бога към бедните, не е изненадващо, че от другите възможни грехове, които Даниил може да изтъкне пред царя, той посочва конкретно пренебрегването на бедните.

Вестта към Навуходоносор в никакъв случай не е нова. Старозаветните пророци предупреждават Божия народ против потисничеството на бедните. Наистина, сред греховете, довели до плена на царя, изпъква пренебрегването на бедните. Все пак състраданието към тях е най-висшият израз на християнска благотворителност; и обратното – експлоатирането и пренебрегването на бедните представлява атака спрямо самия Бог. Грижейки се за нуждаещите се, ние признаваме, че всичко е Божие. А това означава, че не сме собственици, а просто настойници над Божията собственост.

Като служим на другите с нашите притежания, почитаме Бога и признаваме Неговото владичество. Именно Божията собственост в крайна сметка определя стойността и функцията на материалните притежания. Точно тук се проваля Навуходоносор и ние също рискуваме да се провалим, ако не осъзнаем Божието върховенство над нашите постижения и не изразим признанието си за тази реалност, като помагаме на хората в нужда.