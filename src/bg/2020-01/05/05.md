---
title: Издигане на очите към небето
date: 29/01/2020
---

`Прочетете Даниил 4:34-37. Как и защо положението на царя се променя?`

Бог допуска Навуходоносор да бъде поразен от странна болест, но накрая с готовност го възстановява в стабилно психическо състояние. Интересното е, че всичко се променя, когато в края на седемте години, предсказани от пророка, болният цар вдига очи към небето ( Даниил 4:34 ).

„Цели седем години Навуходоносор удивляваше всичките си поданици; седем години бе смиряван пред света. След това разумът му бе възстановен и гледайки почтително на небесния Бог, призна Божията намеса в наказанието. В публична прокламация призна вината си и голямата Божия милост във възстановяването си” (Уайт, Е. Пророци и царе. Изд. „Нов живот“ , 2006 г., стр. 221, 222).

Несъмнено, когато вдигнем очите си към небето, могат да настъпят огромни промени. Веднага, след като се връща разсъдъкът му, царят дава доказателство, че е научил урока си.

Но тази история е не толкова за Навуходоносор, колкото за Божията милост. Царят е пропуснал три предишни възможности да приеме Бога на Израил като Господ на живота си. Такива случаи са били на негово разположение, когато той е признал изключителната мъдрост на четиримата млади юдейски пленници (Даниил, 1 гл.), когато Даниил е разтълкувал съня му (Даниил, 2 гл.) и когато тримата евреи са били спасени от огнената пещ (Даниил, 3 гл.). В края на краищата, ако това спасяване не го е смирило, какво би го направило? Въпреки упоритостта на владетеля, Бог му дава четвърти шанс, като най-после спечелва сърцето на царя и го възстановява на царската му длъжност (Даниил, 4 гл.). Както илюстрира случаят с Навуходоносор, Бог дава шанс след шанс, за да възстанови правилната ни връзка с Него. Както пише Павел много векове по-късно, Господ „иска да се спасят всички човеци и да достигнат до познание на истината“ ( 1 Тимотей 2:4 ). В тази история виждаме един силен пример за същата истина.

`Кои са начините, по които сте били смирявани от Бога? Какво научихте от тези преживявания? Какви промени може би трябва да предприемете, за да избегнете урокът да ви бъде преподаден отново?`