---
title: Разширено изучаване
date: 31/01/2020
---

„Гордият някога монарх бе станал смирено Божие чадо; деспотичният и горделив владетел – мъдър и състрадателен цар. Този, който бе предизвикал и похулил небесния Бог, сега призна властта на Всевишния и искрено се постара да работи със страх в Господа за щастието на поданиците си. Под упрека на Онзи, Който е Цар на царете и Господ на господарите, най-накрая Навуходоносор научи урока, нужен на всички владетели – истинското величие се състои в истинското благочестие. Той призна Йехова за жив Бог с думите: „Сега аз, Навуходоносор, хваля, превъзнасям и славя небесния Цар; защото всичко, що върши, е с вярност и пътищата Му са справедливи; а Той може да смири ония, които ходят горделиво“.

Божието намерение бе изпълнено – най-голямото световно царство да му отдаде почит. Публичната прокламация, в която Навуходоносор признаваше Божията милост, доброта и власт, бе последният указ в живота му, записан в свещената история“ (Уайт, Е. Пророци и царе. Изд. „Нов живот“ , 2006 г., стр. 222).

**Въпроси за разискване**

`„Гордостта води към всеки друг порок – това е напълно противящо се на Бога състояние на ума. Струва ви се преувеличено? Ако е така, помислете само… Колкото повече гордост притежава човек, толкова повече не харесва гордостта на другите. Всъщност, ако искате да разберете колко сте горди, най-лесният начин е да си зададете въпроса: Колко ми е неприятно, когато другите хора ме засрамват или отказват да ме забележат, или ме изтласкват, гледат ме снизходително или се перчат? Идеята е, че гордостта на всеки човек се конкурира с гордостта на всички останали. Точно защото искам да съм важната клечка на партито, толкова се дразня, че някой друг е станал важната клечка. Двама конкуренти никога не са съгласни помежду си“ (Луис, К. С. Обикновено християнство. Ню Йорк, Тъчстоун, 1996, стр. 110 – англ. изд.). Какво казва тук Луис, което може би ще ви помогне да забележите гордостта в собствения си живот?`

`Темата, разгледана в тази глава, както и в някои от предходните, е суверенитетът на Бога. Защо е важно тя да бъде разбрана добре тема? Каква роля играе съботата в това да ни помогне да разберем тази изключително важна истина?`

Тази събота, 01.02.2020 г., ще се молим за църкви „Тутракан” и „Търговище”