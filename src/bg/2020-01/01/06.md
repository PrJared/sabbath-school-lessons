---
title: Актуалността на книгата „Даниил“ днес
date: 02/01/2020
---

Въпреки че е написана преди повече от 2500 години, книгата „Даниил“ остава изключително актуална за Божия народ през ХХI век. Ще отбележим три сфери, в които „Даниил“ може да бъде уместна за нас.

Бог е суверенът над нашия живот . Дори когато нещата се объркат, Бог е суверен и действа чрез капризите на човешките действия, за да осигури най-доброто за Своите чада. Опитността на Даниил във Вавилон напомня за тази на Йосиф в Египет и на Естир в Персия. И тримата младежи са пленници в чужди държави и под смазващата власт на езическите народи. На обикновения наблюдател те биха могли да изглеждат слаби и забравени от Бога. Но Господ ги укрепява и ги използва по забележителен начин. Когато сме изправени пред изпитания, страдание и противопоставяне, можем да погледнем назад към извършеното от Бога за Даниил, Йосиф и Естир. И можем да бъдем сигурни, че Господ остава наш Бог и че не ни е изоставил дори сред сполетелите ни изпитания и изкушения.

Бог задвижва хода на историята . Понякога се чувстваме смутени заради този объркан и лишен от цел свят, изпълнен с насилие и грях. Но вестта на „Даниил“ е, че Бог владее положението. Във всяка глава на книгата се изтъква вестта, че Бог движи потока на историята. Както пише Елън Уайт: „В аналите на човешката история възникването на народите, издигането и падането на империите изглеждат като зависими от волята и храбростта на човека. Събитията като че ли до голяма степен се определят от неговата сила, амбиция или каприз. Но Божието Слово вдига завесата и ние виждаме, че зад, над и през всички действия и противодействия, продиктувани от човешките интереси, сили и страсти, са действали мълчаливо и търпеливо представители на Всемилостивия за изпълнението на Неговата воля” (Уайт, Е. Възпитание. Изд. „Нов живот“ , 1996 г., стр. 159,160).

Бог осигурява пример за Своя народ на последното време . Даниил и неговите приятели служат като пример за подражание за живота в едно общество, поддържащо възгледи, често противоречащи си с Библията. Когато са подложени на натиск да направят компромис с вярата си и да се съобразят с вавилонската система в ситуации, при които биха се отрекли от посвещението си на Господа, те остават верни на Божието Слово. Тяхната опитност на вярност и пълно посвещение на Господа ни осигурява насърчение, когато се изправим пред противопоставяне и дори пред гонение заради евангелието. В същото време „Даниил“ показва, че е възможно да дадем своя принос за държавата и обществото и да останем посветени на Господа.

`Прочетете Даниил 9:23; Даниил 10:11,12 и Матей 10:29-31 . Какво ни казват тези стихове за Божия интерес към личните ни борби?`