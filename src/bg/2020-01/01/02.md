---
title: "Христос: центърът на „Даниил“"
date: 29/12/2019
---

`Прочетете Лука 24:25-27; Йоан 5:39 и 2 Коринтяни 1:19,20 . Какво ни показва тук, че Христос е центърът на Писанието?`

Няма съмнение, че Исус е централната личност на Писанията и това включва и „Даниил“. Например глава 1 показва (макар и по ограничен и непълен начин), че преживяването на Даниил е аналогично с това на Христос – изоставил небето, за да живее в един грешен свят и да се сблъска със силите на тъмнината. Нещо повече, Даниил и приятелите му са надарени с христоподобна мъдрост отгоре, за да се изправят пред предизвикателствата на вавилонската култура. Глава 2 описва символа на камъка на последното (есхатологичното) време, за да посочи, че в края царството на Христос ще замени всички земни царства. Глава 3 разкрива Христос, вървящ със Своите верни служители в огнената пещ. Глава 4 показва Бог, свалящ Навуходоносор от трона за период от време, така че царят да може да разбере, че „небесата владеят“ ( Даниил 4:26 ). Изразът „небесата владеят“ ни напомня, че Христос, „Човешкият Син“ ( 7:13 ) получава владичеството и царството, както са описани в Даниил, 7 гл. Глава 5 показва смъртта на цар Валтасар и падането на Вавилон в ръцете на персийците през една нощ на гуляи и разврат. Това предсказва победата над Сатана и заличаването на Вавилон на последното време от страна на Христос и Неговите ангели. Глава 6 разкрива заговора против Даниил по начини, напомнящи за фалшивите обвинения срещу Исус от страна на главните свещеници. Нещо повече, както цар Дарий неуспешно се опитва да пощади Даниил, така и Пилат неуспешно се опитва да пощади Исус ( Матей 27:17-24 ). Глава 7 описва Христос като Човешкия Син, получаващ царството и триумфиращ над народа Си. Глава 8 показва Христос като свещеник в небесното светилище. Глава 9 Го обрисува като жертвеното животно, чиято смърт препотвърждава завета между Бога и Неговия народ. А глави 10-12 представят Христос като Михаил, главнокомандващият, който се бори със силите на злото и победоносно освобождава Божия народ дори от силата на смъртта.

Така че нека да помним, че Христос стои в центъра на книгата „Даниил“. Във всяка глава присъства някакво преживяване или идея, насочваща мислите ни към Христос.

`Как бихме могли да се научим да държим Христос в центъра на живота си сред борби, изпитания или дори периоди на голямо щастие и просперитет? Защо е толкова важно да го правим?`