---
title: От четене към разбиране
date: 28/12/2019
---

### За изучаване през седмицата
Лука 24:25-27; 2 Петър 3:11-13; Йона 3:3-10; Числа 14:34; Даниил 9:23; 10:11,12.

> <p>Стих за запаметяване</p>
> „ И Филип се завтече и го чу, като четеше книгата на пророк Исая, и каза: Ами разбираш ли каквото четеш? “ (Деяния 8:30).

Нашата църква се е родила от страниците на книгата „Даниил“, предмет на изучаването ни през това тримесечие. Още в началото трябва да запомним следните основни моменти като шаблон, който ще ни ръководи през това изучаване.

Първо, винаги трябва да помним, че Христос е центърът на „Даниил“, както и на цялата Библия.

Второ, книгата „Даниил“ е организирана по начин, показващ литературна красота и помагащ ни да разберем основната ѝ цел.

Трето, трябва да разберем разликите между класическите и апокалиптичните пророчества. Това ще ни помогне да правим разлика между пророчествата на Даниил и тези на останалите пророци, като Исая, Амос и Йеремия.

Четвърто, докато изучаваме времевите пророчества на „Даниил“, трябва да разберем, че пророческите схематични изложения в книгата се простират през дълги периоди от време и се измерват според принципа един пророчески ден = една буквална година.

Пето, ще подчертаем факта, че книгата на пророк Даниил не само предава пророческа информация, но и е дълбоко приложима за личния ни живот днес.