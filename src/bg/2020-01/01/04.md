---
title: Апокалиптичните пророчества в „Даниил“
date: 31/12/2019
---

Пророческите видения, записани в книгата „Даниил“, имат по-различен характер в сравнение с повечето пророчески вести, предавани от останалите старозаветни пророци. Пророчествата на „Даниил“ принадлежат към категорията апокалиптични пророчества , докато повечето старозаветни пророчества принадлежат към категорията класически пророчества . Разбирането на основната разлика между тези пророчески жанрове е съществено за правилното тълкуване на библейските пророчества.

Апокалиптичните пророчества проявяват някои особени характеристики, отличаващи ги от т.нар. „класически“ пророчества:

Сънища и видения . В апокалиптичното пророчество Бог използва предимно сънища и видения, за да предаде вестите Си на пророка. В класическото пророчество пророкът получава „слово от Господа“ – което може да включва видения – израз, срещащ се с леки видоизменения около 1600 пъти в класическите пророчества.

Сложно съставен символизъм . Докато в класическото пророчество има ограничен обем от символизъм, предимно включващ реалистични символи, то в апокалиптичното пророчество Бог показва символи и образи отвъд света на човешката реалност, като причудливи животни или чудовища с крила и рогове.

Божествен суверенитет и безусловност . В контраст с класическите пророчества, чието изпълнение често зависи от човешкия отговор в контекста на Божия завет с Израил, апокалиптичните пророчества са безусловни. В апокалиптичното пророчество Бог разкрива възхода и падението на световните империи от дните на Даниил до края на времето. Този тип пророчество почива върху Божието предузнание и суверенитет и ще се изпълни независимо от човешкия избор.

`Прочетете Йоан 3:3-10. Това класическо или апокалиптично пророчество е? Обосновете отговора си. Ами Даниил 7:6 ?`

Познаването на широк спектър от пророчески жанрове, като класическото и апокалиптичното пророчество, може да ни бъде от голяма полза. Първо, тези жанрове показват, че Бог използва разнообразни методи, за да предаде пророческата истина ( Евреи 1:1 ). Второ, подобно познание ни помага да оценим по-добре красотата и сложността на Библията. Трето, това познание ни помага и да тълкуваме библейските пророчества по начини, съвместими със свидетелството на цялата Библия и правилно обясняващи „словото на истината” ( 2 Тимотей 2:15 ).

`Въз основа на пасажи като Осия 3:4,5; Амос 8:11 и Захария 9:1 някои християни днес очакват последните събития от световната история да се разиграят в Близкия изток. Какво в това тълкуване е погрешно? Как разпознаването на различията между класическото и апокалиптичното пророчество могат да ни помогнат да изясним този въпрос?`