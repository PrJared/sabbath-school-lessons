---
title: Божието летоброене
date: 01/01/2020
---

Друга важна концепция, която не бива да забравяме, докато изучаваме книгата „Даниил“, е историческият подход към апокалиптичните пророчества. Този подход, познат като историцизъм, може да бъде по-добре разбран, ако се сравни с противоположните възгледи на претеризма, футуризма и идеализма.

Претеризмът е склонен да разглежда пророческите събития, обявени в „Даниил“, като вече случили се в миналото. Футуризмът счита, че същите събития все още предстои да се изпълнят. Идеализмът , от своя страна, поддържа тезата, че апокалиптичните пророчества са символи на всеобщи духовни реалности без никакви конкретни исторически препратки.

В контраст с тях историцизмът твърди, че в апокалиптичните пророчества Бог разкрива една ненарушима последователност от история от времето на пророка до края на времето. Когато изучаваме книгата „Даниил“, ще видим, че всяко основно видение в нея (Даниил, 2, 7, 8 и 11 гл.) повтаря тази историческа схема от различни перспективи и с нови детайли. Адвентните пионери, включително и Елън Уайт, разбират библейските пророчества на „Даниил“ и „Откровение“ от историческа гледна точка.

`Прочетете Числа 14:34 и Йезекиил 4:5,6. Какво обикновено обозначава „денят“ на пророчески език?`

Докато изучаваме книгата „Даниил“, би трябвало да помним, че пророческото време се измерва според принципа „ден-година“. Тоест един ден в него е равен на една година реално историческо време. Така например пророчеството за 2300 денонощия би трябвало да се разбира като отнасящо се за 2300 години ( Даниил 8:14 ). По същия начин пророчеството за 70 седмици би трябвало да се разбира като 490 години ( Даниил 9:24-27 ).

Тази времева съпоставка се определя като правилна поради няколко очевидни причини: (1) Тъй като виденията са символични, посоченото в тях време също би трябвало да е символично. (2) Тъй като описаните във виденията събития се развиват през дълъг период от време, в някои случаи чак до „времето на края“, то времевите периоди, свързани с пророчествата, би следвало да се тълкуват по съответния начин. (3) Принципът „ден-година“ се потвърждава от книгата „Даниил“. Един ясен пример за това виждаме в пророчеството за 70-те седмици, простиращо се от дните на цар Артаксеркс до идването на Исус като Месия. Така че най-очевидният и правилен начин за разбиране на пророческите времеви периоди, посочени в книгата „Даниил“, е те да бъдат тълкувани според принципа „ден-година“.

`Някои от тези пророчества разглеждат стотици, дори хиляди години. Какво следва да ни научи това за нашето търпение?`