---
title: Разширено изучаване
date: 03/01/2020
---

„Библията е предназначена да бъде водач на всички, желаещи да се запознаят с волята на своя Творец. Бог даде на човека сигурното пророческо слово; ангели и дори сам Христос дойдоха, за да открият на Даниил и на Йоан неща, които трябваше да се случат. Важните въпроси за човешкото спасение, не са забулени в тайна. Не са разкрити така, че да объркат и подведат хората, честно търсещи истината. Чрез пророк Авакум Господ казва: „Напиши видението и изложи го ясно..., за да може да се чете бързо“ (Авакум 2:2). Божието слово се разбира от всички хора, които го изучават с молещи се сърца. Истината ще огрее всеки искрен човек. „Виделина се сее за праведния (...)” (Псалми 97:11). И никоя църква не може да напредва в святост, ако членовете ѝ не търсят истината сериозно, като скрито съкровище“ (Уайт, Е. Великата борба. Изд. „Нов живот“ , 2006 г., стр. 326).

„Изучавайте историята на Даниил и неговите приятели. Въпреки средата, в която живеят и въпреки че от всички страни се сблъскват с изкушения за задоволяване на егото, те почитат Бога и Го прославят в ежедневния си живот. Решават да избягват всяко зло. Отказват със собствените си сили да застанат на пътя на врага. И Бог възнаграждава с богати благословения тяхната твърда вярност“ ( Публикувани ръкописи , №224, Т. 4, Дружество „Елън Уайт“, 1990, стр. 169,170 – англ. изд.).

**Въпроси за разискване**

`Когато изучаваме книгата на пророк Даниил, изпъква една силна идея. Бог не само е суверен над всички народи, но и съвсем лично е запознат с всеки един от нас дори в най-голяма дълбочина. Например, както ще видим в Даниил, 2 глава, Той дава сън на един езически цар. Способността да навлезе в нечий ум, докато човекът спи, и да му внуши сън, разкрива близост, която дори не можем да си представим. Същевременно, както предстои да разберем, естеството на съня разкрива, че Бог в крайна сметка ръководи дори огромните империи на света и знае как ще приключи всичко. Каква утеха и надежда можем да почерпим от това описание на реалността? Същевременно как се чувствате, когато знаете, че Господ е толкова близо, че познава дори мислите ви? В този контекст защо обещанието за Кръста става толкова важно?`

`В съботноучилищната си група обсъдете разликите между класическото и апокалиптичното пророчество. Какви други примери за двата типа пророчество бихте могли да посочите от Библията?`

Тази събота, 04.01.2020 г., ще се молим за църкви „Стамболийски” и „Стара Загора”