---
title: Тайната на такава вяра
date: 23/01/2020
---

Когато разсъждаваме за преживяването на Седрах, Мисах и Авденаго, може да се запитаме: Каква е тайната на толкова силна вяра? Как така те са готови живи да изгорят, вместо да се поклонят на един образ? Помислете за всички начини, по които те биха могли да намерят благовидни основания, за да се поклонят в покорност на царската заповед. И все пак, въпреки осъзнаването на факта, че може да загинат, както се е случвало с толкова много други хора, те все пак остават твърди.

`Прочетете Евреи, 11 глава. Какво научаваме тук за същността на вярата?`

За да изградим такава вяра, трябва да разберем какво представлява самата вяра. Някои хора имат количествени възприятия за вяра; те измерват вярата си с отговорите, които като че ли получават от Бога. Отиват в мола и се молят за място на паркинга. Ако успеят да си намерят място още при самото пристигане, заключават, че имат силна вяра. Ако всички места са запълнени, може да решат, че вярата им не е достатъчно силна, за да чуе Бог техните молитви. Това разбиране за вярата е доста опасно, защото се опитва да манипулира Бога и не зачита Неговия суверенитет и мъдрост.

Всъщност истинската вяра, проявена и от приятелите на Даниил, се измерва от качеството на нашата връзка с Бога и възникващото в резултат на нея абсолютно доверие в Него. Автентичната вяра не се старае да наклони Божията воля така, че да я подчини на нашата воля; вместо това тя предава нашата воля на Божията. Както видяхме, тримата евреи не знаят какво точно им е приготвил Бог, когато решават да отправят предизвикателство към царя и да останат верни на Господа. Те избират да постъпят правилно независимо от последиците. Точно това характеризира зрялата вяра. Ние проявяваме истинска вяра, когато се молим на Господа за онова, което желаем, но Му се доверяваме да направи най-доброто за нас дори понякога да не разбираме какво или защо ни се случва.

`Как бихме могли да упражняваме вяра ден след ден дори в „малките неща“, които могат да спомогнат за израстването на вярата ни и за готовността ни за по-големи предизвикателства с течение на времето? Защо в много отношения най-важни са изпитите за „малките неща”?`