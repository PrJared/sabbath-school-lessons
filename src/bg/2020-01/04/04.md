---
title: Огненото изпитание
date: 21/01/2020
---

За тримата евреи поклонението пред изображения, налагано от царя, е безочлива фалшификация на поклонението в йерусалимския храм, което са преживявали в детските си години. Въпреки че заемат длъжности в империята и са лоялни на царя, тяхната вярност към Бога определя граници на човешката им лоялност. Те определено са готови да продължат да служат на царя като верни служители на административни длъжности; но не могат да се присъединят към церемонията.

`Прочетете Изход 20:3-6 и Второзаконие 6:4. Каква идея предават посочените стихове, със сигурност повлияла върху становището, отстоявано от тези мъже?`

След наставленията, издадени от царя, всички хора при звука на музикалните инструменти падат и се покланят на златния образ. Само трима – Седрах, Мисах и Авденаго – се осмеляват да проявят непокорност спрямо царя. Някои вавилонци незабавно насочват вниманието му към този въпрос. Обвинителите се стараят да разгневят царя, като казват: (1) сам царят е назначил тези младежи над провинция Вавилон; (2) евреите не служат на боговете на царя; и (3) те не се покланят на златния образ, издигнат от царя ( Даниил 3:12 ). Но въпреки яростта си против тях царят предлага на тримата мъже втори шанс. Той е готов да повтори цялата процедура, така че те да се откажат от становището си и да се поклонят на образа. Ако откажат, ще бъдат хвърлени в огнената пещ. А Навуходоносор приключва призива си с най-арогантната претенция: „И кой е онзи бог, който ще ви отърве от ръцете ми?“ ( Даниил 3:15 ).

Надарени със свръхестествена смелост, те отговарят на царя: „Ако е така, нашият Бог, на Когото ние служим, може да ни отърве от пламтящата огнена пещ и от твоите ръце, царю, ще ни избави; но ако не, пак да знаеш, царю, че на боговете ти няма да служим и на златния образ, който си поставил, няма да се кланяме“ ( Даниил 3:17,18 ).

`Макар да знаят, че техният Бог може да ги избави, те нямат никакви гаранции, че Той ще го направи. И все пак отказват да се подчинят на царската заповед с ясното съзнание, че може да бъдат изгорени живи. Откъде получаваме такава вяра?`