---
title: Призив за поклонение
date: 20/01/2020
---

`Прочетете Даниил 3:8-15 и Откровение 13:11-18. Какви паралели можем да видим между случилото се във времето на Даниил и онова, което ще се случи в бъдеще?`

Златният образ, издигнат на полето Дура, чието име на акадски означава „оградено място”, оставя впечатлението за огромно светилище. И ако това не е достатъчно, близката пещ може да е нещо като олтар. Вавилонската музика трябва да е била част от поклонението. Посочени са седем вида музикални инструменти, сякаш за да предадат пълнотата и ефективността на протокола по обожанието.

Днес от всички страни сме бомбардирани от призиви за възприемане на нови начини на живот, нови идеологии и да изоставим своето посвещение на Божия авторитет, изразен в Неговото Слово, за да отдадем верността си на съвременните потомци на Вавилонската империя. Привлекателността на този свят понякога е непреодолима, но ние трябва да помним, че върховната ни вярност принадлежи на Създателя – Бог.

Според пророческия календар живеем в последните дни на земната история. Откровение, 13 глава обявява, че земните жители ще бъдат призовани да се поклонят на образа на звяра. Той ще накара „всички, малки и големи, богати и сиромаси, свободни и роби, да им бъде сложен белег на десницата или на челата им” ( Откровение 13:16 ).

Посочени са шест категории хора, отдаващи верността си на образа на звяра: „малки и големи, богати и бедни, свободни и роби“. Числото на звяра, което е 666, също набляга върху цифрата шест. Това показва, че образът, издигнат от Навуходоносор, е само илюстрация на онова, което есхатологичният Вавилон ще направи в последните дни (вж. Даниил 3:1 за образността на шест и шестдесет). Ето защо ние би трябвало да обръщаме специално внимание на всичко, разиграващо се в този разказ, и да видим как Бог суверенно насочва делата на света.

`Поклонението не е просто поклон пред нещо или някого и открито изповядване на върховна вярност. Кои са другите начини, много по-фини, по които можем да се окажем покланящи се на нещо друго, освен на нашия Господ?`