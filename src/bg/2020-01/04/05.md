---
title: Четвъртият Мъж
date: 22/01/2020
---

`Прочетете Даниил 3:19-27. Какво се случва? Коя е другата личност в огъня?`

След като хвърля верните евреи в огъня, Навуходоносор с изумление забелязва присъствието на четвърта личност вътре в пещта. Доколкото позволяват най-добрите му познания, царят идентифицира четвъртата фигура като „син на боговете” ( Даниил 3:25 ).

Той не може да каже повече, но ние знаем коя е четвъртата личност. Той се явява пред Авраам преди разрушаването на Содом и Гомор, бори се с Яков край потока Явок и се разкрива пред Моисей в горящата къпина. Той е Исус Христос в предвъплътена форма, идващ, за да покаже, че Бог е със Своя народ във всичките му беди.

Елън Уайт пише: „Но Господ не забрави Своите Си. Когато свидетелите Му бяха хвърлени в пещта, Спасителят им се разкри лично и всички те започнаха да ходят сред буйния огън. В присъствието на Господа на горещината и студа пламъците загубиха свойството си да поглъщат” (Уайт, Е. Пророци и царе. Изд. „Нов живот“ , 2006 г., стр. 216).

Както казва Бог в Исая: „Когато минаваш през водите, с тебе ще бъда, и през реките – те няма да те потопят; когато ходиш през огъня, ти няма да се изгориш и пламъкът няма да те опали” ( Исая 43:2 ).

Въпреки че много обичаме такива истории, те повдигат въпроса за останалите, които не са били избавени по чудодеен начин от гоненията за вярата си. Тези хора със сигурност са познали опитността на Исая и Захария, убити от неблагочестиви царе. През цялата свещена история, дори до наши дни, верните християни са понасяли ужасни страдания, които за тях са приключили – поне тук – не с чудно избавление, а с мъчителна смърт. В „Даниил“ е описан случай, при който верните получават чудно избавление, но както всички знаем, обикновено не се получава така.

`От друга страна, какво е чудното избавление, което всички Божии верни ще преживеят независимо от участта им тук? (Вж. 1 Коринтяни 15:12-26 )`