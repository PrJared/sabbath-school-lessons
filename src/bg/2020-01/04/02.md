---
title: Златният образ
date: 19/01/2020
---

`Прочетете Даниил 3:1-7. Каква е предполагаемата мотивация на царя да изработи тази статуя?`

Може би са изминали около двадесет години между съня и изработването на статуята. Въпреки това, изглежда, царят не може да забрави съня и факта, че Вавилон е обречен да бъде заменен от други сили. Тъй като не се задоволява да е само златната глава, царят иска да бъде представен чрез златен образ, за да предаде на поданиците си, че неговото царство ще устои през цялата история.

Това горделиво отношение ни напомня за строителите на Вавилонската кула, които в своята арогантност се опитват да отправят предизвикателство към самия Бог. Тук Навуходоносор е не по-малко арогантен. Той е постигнал много като владетел на Вавилон и не може да понесе идеята, че в крайна сметка царството му ще претърпи упадък. Така, в опит за себевъзвеличаване, той издига образа, за да пресъздаде силата си и така да оцени верността на своите поданици. Въпреки че не е ясно дали образът е трябвало да представлява царя или някое божество, не бива да забравяме, че в античността линиите, разделящи политиката от религията, често са били размити – ако изобщо са съществували.

Също така трябва да помним, че Навуходоносор е получил две възможности да се запознае с истинския Бог. Първо, той изпитва младите евреи и ги намира за десет пъти по-умни от останалите вавилонски мъдреци. След това, когато всички други мъдреци се провалят и не могат да му припомнят неговия сън, Даниил му докладва какви мисли са присъствали в главата на царя, съня и неговото тълкувание. Най-накрая царят признава върховенството на Бога на Даниил. Но колкото и да е изненадващо, тези предишни уроци по теология не възпират Навуходоносор отново да се обърне към идолопоклонството. Защо? Най-вероятно поради гордост. Грешните човешки същества се съпротивляват на признаването на факта, че техните материални и интелектуални постижения са суета и са обречени да изчезнат. Понякога може да постъпваме като „Навуходоносоровци”, когато обръщаме твърде голямо внимание на нашите постижения и забравяме колко безсмислени могат да бъдат те пред лицето на вечността.

`Как бихме могли да се научим да не падаме, дори и по фини начини, в същия капан като Навуходоносор?`