---
title: Падането на Вавилон
date: 06/02/2020
---

`Прочетете Даниил 5:29-31 заедно с Откровение 14:8; Откровение 16:19 и Откровение 18:2 . Какво можем да научим за падането на Валтасаровия Вавилон, сочещо към падането на Вавилон на последното време?`

Каквито и да са неговите недостатъци, Валтасар държи на думата си. Така че, въпреки лошите новини, той е доволен от тълкуванието, дадено от Даниил, затова връчва на пророка обещаните подаръци. Изглежда, че като признава достоверността на вестта на Даниил, царят изрично признава реалността на Данииловия Бог. Интересното е, че сега Даниил приема подаръците, които е отказвал преди, вероятно защото тези подаръци вече не могат да повлияят върху неговото тълкуване. Освен това, в този момент такива подаръци са безсмислени, тъй като империята всеки момент ще рухне. По този начин, вероятно като израз на учтивост, пророкът приема наградата, знаейки през цялото време, че ще бъде третият владетел на царството само за няколко часа.

Точно както обявява пророкът, Вавилон пада. И това става изключително бързо; докато царят и неговите придворни пият, градът пада без бой. Според историка Херодот персийците изкопават канал, за да отклонят река Ефрат и да влязат в града по речното корито. Същата нощ Валтасар е убит. Баща му, цар Набонид, вече е напуснал града и по-късно се предава на новите владетели. По този начин настъпва краят на най-великата империя, позната до днес. Вавилон, главата от злато, вече не съществува.

„Валтасар имаше много възможности да разбере и да изпълни Божията воля. Той беше видял дядо си Навуходоносор прогонен от човешкото общество. Беше видял интелекта, с който гордият монарх се хвалеше, да се отнема от Този, който му го беше дал. Беше видял царя, прогонен от царството си и направен другар на полските зверове. Но любовта на Валтасар към удоволствията и себевъзвеличаването заличиха уроците, които никога не трябваше да забравя; и той извърши грехове, подобни на греховете, довели до забележителните присъди над Навуходоносор. Изгуби благодатно предоставените му възможности и не обърна внимание на дадените му възможности да се запознае с истината“ (Уайт, Е. Библейско ехо , 25 април 1898 г.).

`Какви възможности имаме да се „запознаем с истината“? Какво означава това? В кой момент можем да кажем, че сме запознати с цялата истина, която трябва да знаем?`