---
title: Неканеният Гост
date: 03/02/2020
---

`Прочетете Даниил 5:5-8. Какво се случва и защо царят реагира така? Какви паралели виждате с Даниил, 2 глава и защо те са важни? Вж. също Псалми 96:5; Колосяни 1:15-17 .`

Както е постъпвал Навуходоносор при предишни кризи ( Даниил 2:2; Даниил 4:7 ), Валтасар призовава астролозите, халдейците и гадателите да изяснят тайнствения надпис. И за да се увери, че те ще дадат най-доброто от себе си, царят им обещава екстравагантни почести: (1) пурпурни одежди – цвят, носен от царските особи в древни времена ( Естир 8:15 ); (2) златна огърлица, която е знак за висок социален статут ( Битие 41:42 ); и (3) постът на трети владетел в царството. Тази последна награда отразява точно историческите обстоятелства на Вавилон по онова време. Тъй като Валтасар е втори владетел като регент на баща си Набонид, той предлага поста на трети владетел. Но въпреки изкусителните награди, мъдреците отново не успяват да дадат обяснение.

Освен всичките си останали грехове, царят се опитва да търси мъдростта на погрешното място. Вавилонските гадатели не могат да разкрият значението на вестта. Тя е написана на техния език, арамейски, както ще видим утре, но те не могат да разберат смисъла на думите ѝ. Това може да ни напомни за казаното от Господа чрез Исая: „Мъдростта на мъдрите им ще изчезне и разумът на разумните ще се скрие“ ( Исая 2 9:14 ). След като цитира този стих, апостол Павел заявява: „Къде е мъдрият? Къде е книжникът? Къде е участникът в разискванията на този век? Не обърна ли Бог в глупост светската мъдрост?   Защото, понеже в Божията мъдранаредба светът с мъдростта си не позна Бога, благоволи Бог чрез глупостта на това, което се проповядва, да спаси вярващите“ ( 1 Коринтяни 1:20,21 ).

Някои истини са твърде важни, за да бъдат оставени на собственото тълкуване на човеците. Вместо това сам Бог ни разкрива тези истини.

`Помислете за придобивките и като имате предвид какво предстои да се случи скоро, колко безполезни ще бъдат тези придобивки в действителност. Какво ни разкрива това за мимолетността на нещата в света и защо никога не бива да забравяме за вечността при всичко, което правим?`