---
title: Валтасаровият пир
date: 02/02/2020
---

`Прочетете Даниил 5:1-4 заедно с Даниил 1:1,2 . Какво толкова лошо прави Валтасар? Как то разкрива истинския му характер? Сравнете действията му с Откровение 17:4-6 . Какви паралели можете да откриете?`

Царят заповядва да се използват свещените съдове на йерусалимския храм като съдове за пиене. Навуходоносор конфискува съдовете от йерусалимския храм, но ги поставя в хранилището на своя бог, което показва, че поне уважава техния свещен статут. Но Валтасар превръща свещените съдове в съдове за пиене по най-оскверняващ начин.

Докато пият от свещените съдове, големците на Валтасар „хвалеха златните, сребърните, медните, железните, дървените и каменните богове“ ( Даниил 5:4 ). Струва си да отбележим, че се споменават шест материала. Вавилонците използват шестдесетичната система (система, основаваща се на числото 60), за разлика от десетичната система, използвана днес (основаваща се на числото 10). По този начин шестте категории богове представляват пълнотата на вавилонските божества и следователно пълнотата на вавилонската религиозна система. Интересно е, че подреждането на материалите следва реда на съставните елементи на статуята от съня на Навуходоносор, с изключение на това, че дървото замества калта. Както в съня, камъкът се появява последен. Въпреки че тук той определя материалния състав на идолите, камъкът също така напомня за Божия съд над светските империи (вж. Даниил 2:44,45 ), на които е символ Вавилон.

Този пир служи като подходящо представяне на Вавилон на последното време, както виждаме в книгата „Откровение“. Подобно на Валтасар, в края на времето жената Вавилон държи златна чаша и предлага на народите омърсено питие. С други думи, чрез фалшиви доктрини и изкривена система на поклонение съвременният Вавилон примамва света към злото ( Откровение 17:4-6 ), без да обръща внимание на съда, който скоро ще я сполети. Един ден този съд обаче ще настъпи.

`По какъв начин нашето общество и култура опорочават истината на Божието Слово? Как можем да бъдем внимателни да не участваме в това оскверняване дори и по най-фини начини? Споделете отговорите си с вашата съботноучилищна група.`