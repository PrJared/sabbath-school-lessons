---
title: Претеглен и намерен недостатъчен
date: 05/02/2020
---

`Прочетете Даниил 5:13-28. Каква е причината, посочена от Даниил за надвисналата смърт над този цар?`

Принуден от обстоятелствата, царят се примирява с консултация с Даниил, но изглежда, го прави с неохота. Това може да разкрие повече за отношението на царя към Данииловия Бог, отколкото към самия Даниил.

На свой ред отговорът на Даниил спрямо царското предложение за награда разкрива много за приоритетите и характера на Даниил. Също така е вероятно Даниил, знаейки смисъла на загадъчните думи, да е осъзнавал колко безполезна е наградата в действителност.

Тогава пророкът три пъти привлича царя под отговорност.

Първо, Валтасар напълно е пренебрегнал преживяването на Навуходоносор. В противен случай той би се покаял и би се смирил като своя предшественик.

Второ, Валтасар използва храмовите съдове, за да пие вино и да прославя своите идоли. Тук Даниил споменава шестте вида материали, използвани за изработка на идолите в същата последователност, отбелязана по-рано.

Трето, царят е пренебрегнал да прослави Бога, „в Чиято ръка е дишането ти и в Чиято власт са всички твои пътища, не си възвеличил“ ( Даниил 5:23 ).

След като говори за провала на царя, Даниил продължава към тълкуванието. Сега научаваме, че божествените надписи се състоят от три арамейски глагола (като първият е повторен). Основното им значение би трябвало да е известно на царя и на неговите мъдреци: М’НЕ: „преброен"; Т’КЕЛ: „претеглен“ и П’РЕС: „разделен“.

Знаейки, че мидо-персийската армия е при портите на Вавилон, царят и мъдреците сигурно са допуснали някакво зловещо значение на този надпис, но мъдреците не смеят да кажат нещо неприятно на царя. Само Даниил доказва, че може да разшифрова действителната вест в смислено свидетелство, за да предаде на Валтасар пълното ѝ значение: „Т’кел: Претеглен си на везните и си бил намерен недостатъчен; П’рес: Царството ти бе разделено и бе дадено на мидяните и персите“ ( Даниил 5:27,28 ).

Това съвсем не са думи на утеха и ободряване.

`Присъдата бързо сполетява царя. Как бихме могли да се научим да се доверяваме на Бога в случаи, когато – поне понастоящем – съдът и справедливостта все още не са възтържествували? (вж. Еклесиаст 3:17; Еклесиаст 8:11; Матей 12:36; Римляни 14:12 ).`