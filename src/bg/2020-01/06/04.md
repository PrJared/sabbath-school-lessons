---
title: На сцената излиза царицата
date: 04/02/2020
---

`Прочетете Даниил 5:9-12. Какво казва царицата за Даниил, което царят би трябвало вече да знае? Какво ни разкрива за Валтасар фактът, че изглежда невеж дори по отношение на съществуването на Даниил?`

Тъй като банкетната зала е хвърлена в смут от тайнствената вест на стената, царицата идва и дава насоки на опиянения цар. Тя напомня на царя за Даниил, чиято способност да тълкува сънища и да разрешава тайни се е доказала при управлението на Навуходоносор. Ако Валтасар е толкова умен, колкото неговия предшественик, той би трябвало да знае къде да се обърне, за да разбере значението на тайнствения надпис. Намесата на царицата се оказва необходима за царя, който на този етап изглежда в пълно недоумение как да постъпи. Думите ѝ звучат като изобличение за Валтасар относно това, че е пренебрегнал единствения човек в царството, който може да разтълкува тайнствения надпис. Също така тя накратко описва Даниил пред царя – пророкът има духа на светите богове, светлината, разума и божествената мъдрост, превъзходен дух, знание; той е способен да разбира, да тълкува сънища, да изяснява гатанки и да разрешава загадки; той е бил началник на влъхвите, астролозите, халдейците и гадателите по времето на Навуходоносор ( Даниил 5:11,12 ).

В този момент отново се питаме защо Валтасар е пренебрегнал Даниил. Текстът не дава непосредствен отговор на този въпрос, но предполагаме, че по това време Даниил, след като е служил на царя поне до третата година от управлението му ( Даниил 8:1,27 ), вече не е бил на активна служба. Един от факторите може би е възрастта на Даниил. Той вероятно е бил на около 80 години, а царят може би е искал да замени старото ръководство с по-младо поколение. Царят може също да е решил да пренебрегне Даниил, понеже не е искал да се посвети на Бога на Даниил. Но независимо от причината или комбинацията от причини, остава учудващо, че някой с характеристики като Даниил може да бъде забравен толкова скоро.

`Прочетете Римляни 1:16-32 . По какъв начин виждаме принципа, изразен в посочените стихове, не само в тази история, но и в света днес?`