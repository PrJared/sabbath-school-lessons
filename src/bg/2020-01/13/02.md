---
title: Нашият княз Михаил
date: 22/03/2020
---

`Прочетете Даниил 12:1. Кой променя хода на историята в края на времето? Как Римляни 8:34 и Евреи 7:25 ни помагат да разберем значението на този текст?`

Досега всяка глава от „Даниил“ започваше със споменаването на владетеля на някой езически народ. Даниил, 12 глава също започва с владетел, но за разлика от всяка друга глава владетелят е божествен Княз, издигащ се, за да избави Божия народ от ръцете на враговете му.

Както видяхме в нашето изследване на Даниил, 10 глава, Михаил е същото могъщо небесно Същество, което се явява на пророка при река Тигър. Там архангелът се появява като небесен представител на Божия народ. На други места в книгата се явява и като Човешкия Син (Даниил, 7 гл.), Военачалника на множеството (Даниил, 8 гл.) и Княза Месия (Даниил, 9 гл.). Така че Михаил – чието име означава „Кой е като Бога?“ – не може да бъде никой друг освен самия Исус Христос.

Важно е да се отбележи времето на намесата на Михаил. Според Даниил 12:1 това се случва „в онова време“ ( Даниил 12:1 ). Изразът се отнася за времето, току-що споменато в Даниил 11:40-45 . Това е времевият период, простиращ се от падането на папството през 1798 г. до възкресението в края на времето ( Даниил 12:2 ).

Два важни аспекта от дейността на Михаил могат да бъдат изведени от глагола „повдигам“, употребен в Даниил 12:1 за описание на действията Му. Първо, глаголът „повдигам“ напомня за възхода на царете, за да завладяват и управляват. Той предава предимно военен смисъл. Показва, че Михаил действа като военен пълководец, който защитава народа Си и го води по специален начин през последните етапи на великата борба.

Второ, глаголът „повдигам“ посочва и една съдебна обстановка. Михаил се „повдига“, за да действа като адвокат в небесния трибунал. Като Човешки Син Той идва пред Древния по дни, за да представлява Божия народ по време на Изследователния съд ( Даниил 7:9-14 ). По този начин ставането, или повдигането, на Михаил извиква в съзнанието ни военните и съдебните аспекти на Неговото дело. С други думи, Той е надарен със силата да победи Божиите врагове и с авторитета да представлява Божия народ пред небесния трибунал.

`Помислете какво означава да знаете, че Михаил се изправя в наша полза – дори сега. Каква надежда трябва да вдъхне това на вас, грешника?`