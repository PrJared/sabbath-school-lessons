---
title: Възкресението
date: 24/03/2020
---

`Прочетете Даниил 12:2,3. За какво събитие се говори тук и защо, като се има предвид разбирането ни за смъртта, това събитие е толкова важно за нас?`

„Даниил“ може би по най-изричен начин споменава предстоящото възкресение в целия Стар Завет. И докато разглеждаме този пасаж, можем да научим няколко много важни истини. Първо, както показва метафората на „съня“, нито една безсмъртна душа не обитава човешкото тяло. Хората са неделимо единство на тяло, ум и дух. При смъртта човек престава да съществува и остава в несъзнателно състояние до възкресението. Второ, конкретният текст посочва предстоящото възкресение като преобръщане на това, което се е случило в резултат на греха. Всъщност изразът, преведен като „пръстта на земята“ в оригиналния език на Данаил 12:2 , гласи „земя от прах“. Тази необичайна последователност от думи ни насочва обратно към Битие 3:19 – единствения друг библейски пасаж, където думата „земя“ предшества думата „прах“. Това означава, че смъртната присъда, произнесена при грехопадението на Адам, ще бъде заличена и смъртта вече няма да може да господства. Както казва Павел: „погълната бе смъртта победоносно“ ( 1 Коринтяни 15:54 ).

`Прочетете Римляни 8:18 и Евреи 2:14,15. Какви основания имаме, за да не се страхуваме от смъртта?`

Смъртта съсипва и слага край на всичко тук. Но ни е дадено обещанието, че тя няма да има последната дума за верните вярващи. Смъртта е победен враг. Когато Христос строшава веригите на смъртта и излиза възкръснал от гроба, Той нанася смъртоносен удар на смъртта. Сега можем да погледнем отвъд временната реалност на смъртта към окончателната реалност на живота, който получаваме от Бога в Христос. Понеже Михаил „се повдига“ (вж. Даниил 12:1 ), онези, които Му принадлежат, също ще се изправят. Те ще се изправят от „пръстта на земята“, за да заблестят като звездите за вечни векове.

`Сред болките и борбите на живота как можем да черпим надежда и утеха от обещанието за възкресение в края? Защо в един съвсем реален смисъл почти нищо друго няма значение?`