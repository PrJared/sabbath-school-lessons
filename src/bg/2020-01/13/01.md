---
title: От пръстта към звездите
date: 21/03/2020
---

### За изучаване през седмицата
Даниил, 12 гл.; Римляни 8:34; Лука 10:20; Римляни 8:18; Евреи 2:14,15; Йоан 14:29; Откровение 11:3.

> <p>Стих за запаметяване</p>
> „Разумните ще сияят със светлината на простора, както и онези, които обръщат мнозина в правда – като звездите до вечни векове“ (Даниил 12:3).

Книгата „Даниил“ започва с нашествието на Навуходоносор в Юдея и отвеждането на пленници във Вавилон. В контраст, тя приключва с Михаил, издигащ се, за да освободи Божия народ от Вавилон на последното време. Тоест, както е показано навсякъде в „Даниил“, в края, в самия край , Бог ще обърне всичко в полза на Своя народ.

Както видяхме, Даниил и неговите приятели остават верни на Бога и показват несравнима мъдрост сред изпитанията и предизвикателствата на плена. По същия начин, когато се изправи пред изпитания, Божият народ на последното време ще остане верен, особено във време на „страдание, каквото никога не е имало, откакто народ съществува до онова време“ ( Даниил 12:1 ). Подобно на Даниил и приятелите му във Вавилон, те ще проявят мъдрост и разбиране. Не само ще преживеят мъдростта като лична добродетел, а в резултат на тази мъдрост ще се посветят на довеждането на други към праведността. Някои ще умрат или ще бъдат убити и по този начин ще се върнат в пръстта, но ще бъдат възкресени за вечността. Както гласи библейският текст: „Мнозина от спящите в пръстта на земята ще се събудят – едни за вечен живот“ ( Даниил 12:2 ).