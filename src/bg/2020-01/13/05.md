---
title: Запечатаната книга
date: 25/03/2020
---

`Прочетете Даниил 12:4 и Йоан 14:29. Защо книгата на Даниил трябва да бъде запечатана до времето на края?`

В края на последната голяма част от книгата ( Даниил 10:1-12:4 ), пророкът получава заповедта да запечата свитъка до времето на края. Едновременно с това ангелът предсказва, че „мнозина ще я изследват и знанието за нея ще се умножава“ ( Даниил 12:4 ). Въпреки че някои изследователи на Даниил приемат тези думи като предсказание за научния прогрес, който също може да бъде включен в значението на пасажа, контекстът показва, че „изследването“ всъщност се отнася до проучването на книгата на самия пророк Даниил. Наистина, когато погледнем назад в историята, забелязваме, че тя е останала неясно литературно произведение векове наред. Може да е била известна и изучавана на някои места, но част от нейните ключови учения и пророчества са оставали загадка. Например пророческите вести, свързани с очистването на небесното светилище, със съда, идентичността и делото на малкия рог, заедно с времевата рамка, свързана с тези пророчества, далеч не са били ясни.

Но след Реформацията все повече и повече хора започват да изучават книгата „Даниил“. И едва в края на времето книгата най-сетне е отворена и съдържанието ѝ е разкрито по-пълно. Както отбелязва Елън Уайт, „от 1798 г. нататък книгата на пророк Даниил бе разпечатана, разбирането на пророчествата се увеличи и мнозина започнаха да проповядват тържествената вест за близкия съд.“ (Великата борба. Изд. „Нов живот“ , 2006 г., стр. 223). „В края на ХVІІІ и началото на XIX в. на много места по света се пробужда нов интерес към пророчествата от „Даниил“ и „Откровение“. Изучаването на тези пророчества довежда до широко разпространено убеждение, че Второто пришествие на Христос е наближило. Многобройни изследователи в Англия, Джоузеф Волф в Близкия изток, Мануел Лакунза в Южна Америка и Уилям Милър в Съединените щати, заедно с множество други изследователи на пророчествата – заявяват, въз основа на изучаването на пророчествата от „Даниил“, че Второто пришествие е близо. Днес това убеждение се е превърнало в движещата сила на едно световното движение“ ( Адвентен библейски коментар , том 4, стр. 879).

`Помислете за огромното предимство, с което разполагаме днес – да можем да погледнем назад към историята и да видим как са се изпълнили тези исторически пророчества от „Даниил“. Как това би трябвало да ни помогне да се доверяваме на всички Божии обещания?`