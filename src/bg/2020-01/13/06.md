---
title: Време на очакване
date: 26/03/2020
---

`Прочетете Даниил 12:5-13 . Как завършва книгата?`

Интересно е, че тази последна сцена се разиграва до „реката“, или Тигър, мястото на последното голямо видение от „Даниил“ ( Даниил 10:4 ). Употребената тук дума обаче не е обичайната еврейска дума за „река“, а терминът ye'or , който обикновено означава „река Нил“. Това ни напомня за Изхода и показва, че точно както Господ е спасил Израил от Египет, Той ще спаси и Своя народ в края на времето.

Представени са три пророчески времеви периода. Първият – „време, времена и половин време“ – отговаря на въпроса – „Докога ще се чака за края на тези чудеса?“ ( Даниил 12:6 ). „Чудесата“ се отнасят до нещата, описани във видението от Даниил, 11 глава, които представляват доразвиване на Даниил, 7 и 8 глава. По-конкретно, този времеви период е споменат в Даниил 7:25 , а по-късно – в Откровение 11:3 ; Откровение 12:6,14 и Откровение 13:5 . Той съответства на 1260 години папско владичество, които се простират от 538 до 1798 г.сл.Хр. Даниил 11:32-35 се отнася за същото гонение, но без да споменава продължителността му.

Другите два времеви периода – 1290 и 1335 дни – отговарят на въпроса – „как ще завърши всичко това?“, отправен от самия Даниил към Личността, облечена в ленени дрехи. И двата периода започват с премахването на „вечната жертва“ и установяването на „мерзостта, която докарва запустение“. От урока върху Даниил, 8 глава научихме, че „вечната жертва“ включва постоянното застъпничество на Христос, което бива заменено с фалшива система на поклонение. Следователно този пророчески период трябва да започва през 508 г., когато кралят на франките Кловис се обръща към католическата вяра. Това важно събитие проправя пътя за обединението между църквата и държавата, което господства през Средновековието. Ето защо 1290 дни приключват през 1798 г., когато папата е арестуван под властта на френския император Наполеон. А 1335 дни, последният пророчески период, споменат в „Даниил“, завършва през 1843 г. Това е времето на Милеритското движение и подновеното изучаване на библейските пророчества. То е време на очакване и надежда в непосредствено предстоящото завръщане на Исус.

`В цялата книга „Даниил“ видяхме две неща: Божият народ бива преследван, но в края е възстановен и спасен. Как тази реалност би могла да ни помогне да се стремим да останем верни независимо от непосредствените ни изпитания?`