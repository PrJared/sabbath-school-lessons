---
title: Разширено изучаване
date: 27/03/2020
---

„Пророчествата посочват поредица от събития, достигащи до откриването на съда. Това е вярно особено за книгата „Даниил”. Онази част от пророчеството тук обаче, която се отнасяше до последните дни, бе заръчано на Даниил да скрие и запечата „до последното време“ (ЦП). Едва когато настъпеше то, можеше да бъде проповядвана вестта за съда, основана на изпълнението на тези пророчества. Но в последното време, казва пророкът, „мнозина ще я изследват и знанието ще се умножава” ( Даниил 12:4 ).

Апостол Павел предупреждаваше църквата да не очаква Христовото пришествие в неговите дни. „Защото това няма да бъде – казва той – докато първо не дойде отстъплението и не се яви човекът на греха, синът на погибелта“ ( 2 Солунци 2:3 ). Едва след голямото отстъпление и след дългия период, когато владее „човекът на греха”, ние можем да очакваме пришествието на нашия Господ. „Човекът на греха”, „тайната на беззаконието“, „синът на погибелта”, „лукавият” представляват папството, което според пророчеството трябваше да поддържа върховенство в продължение на 1260 години. Този период свърши в 1798 година. Христовото идване не можеше да стане преди нея. Павловото предупреждение обхваща цялата християнска епоха до 1798 година. И едва след това трябваше да бъде проповядвана вестта за Христовото пришествие” (Уайт, Е. Великата борба. Изд. „Нов живот“ , 2006 г., стр. 222, 223).

**Въпроси за разискване**

`С какви опасности се сблъскваме, когато определяме дати за събитията на последното време? Какво се случва с вярата на мнозина, когато тези предсказани събития не се сбъднат? Кой важен пророчески принцип се съдържа в думите на Христос от Йоан 14:29 и как той би трябвало да ни помогне да разберем как да използваме пророчеството като наше духовно предимство и за избягване на капаните да създаваме или да вярваме във фалшиви предсказания?`

`Какво във времето, в което живеем понастоящем – със светкавичната комуникация, както и с изумителното научно развитие, което невинаги е за наше добро – превръща идеята за „време на страдание, каквото никога не е имало“ в нещо, което не е толкова трудно да си представим?`

`Обсъдете отговора на последния въпрос от частта за понеделник: защо евангелието, великата истина за Христовата праведност, е нашата единствена надежда да се намерим „записани в Книгата”. Каква надежда бихме имали без това?`

Тази събота, 28.03.2020 г., ще се молим за църкви „Белослав” и „Берковица”