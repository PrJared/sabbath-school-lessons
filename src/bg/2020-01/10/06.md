---
title: Пророчески календар
date: 05/03/2020
---

В края на видението за 2300 денонощия пророкът е озадачен, тъй като не може да го разбере ( Даниил 8:27 ). Десет години по-късно Гавриил идва да помогне на Даниил „да разбере“ видението ( Даниил 9:23 ). Това последващо откровение предоставя липсващата информация и разкрива, че делото на Месия трябва да бъде завършено към края на периода от седемдесет седмици. Според принципа „ден-година“ и хода на предсказаните събития седемдесетте седмици трябва да се разбират като 490 години. И отправната точка за този период е заповедта да се възстанови и насели Йерусалим ( Даниил 9:25 ). Заповедта е издадена от цар Артаксеркс през 457 г.пр.Хр. Тя разрешава на евреите под ръководството на Ездра отново да построят Йерусалим ( Ездра, 7 гл. ). Според библейския текст седемдесетте седмици са „определени“ или „отсечени“. Това показва, че периодът от 490 години е бил отрязан от по-голям времеви период, т.е. от 2300 години, обозначени във видението от 8 глава. Оттук следва, че 2300 години и 490 години трябва да имат една и съща начална точка, а именно 457 г.пр.Хр.

Пророчеството за седемдесетте седмици е разделено на три части: седем седмици, шестдесет и две седмици и седемдесетата седмица.

Седемте седмици (49 години) най-вероятно се отнасят до времето, през което Йерусалим ще бъде възстановен. След тези седем седмици ще настъпят шестдесет и две седмици (434 години), водещи до „Княза Месия“ ( Даниил 9:25 ). Така 483 години след указа на Артаксеркс, т.е. през 27 г.сл.Хр. Исус Христос се кръщава и бива помазан от Светия Дух за Своето месианско служене.

През седемдесетата седмица ще се случат други важни събития: (1) „Месия ще бъде посечен“ ( Даниил 9:26 ), което се отнася за смъртта на Христос. (2) Месия „ще потвърди завет с мнозина за една седмица“ ( Даниил 9:27 ). Това е специалната мисия на Исус и на апостолите към еврейския народ. Тя се осъществява през последната „седмица“ от 27 до 34 г.сл.Хр. (3) „А в половината на седмицата ще направи да престанат жертвата и приносът“ ( Даниил 9:27 ). Три години и половина след Своето кръщение (т.е. в средата на седмицата) Исус слага край на жертвената система – в смисъл, че тя вече няма пророческо значение – принасяйки Себе Си като върховната и съвършената Жертва на новия завет. По този начин премахва нуждата от други животински жертви. Последната седмица от пророчеството за 70-те седмици свършва през 34 г.сл.Хр., когато Стефан умира с мъченическа смърт и вестта на евангелието започва да се разпространява не само сред евреите, но и сред езичниците.

`Прочетете Даниил 9:24-27 . Дори сред великата надежда и обещание за Месия четем за насилие, война и запустяване. Как това може да ни помогне да бъдем уверени сред трудностите на живота, че все още има надежда?`