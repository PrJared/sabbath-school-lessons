---
title: Позоваване на благодатта
date: 02/03/2020
---

`Прочетете Даниил 9:9-13. Какви са основанията на Даниил да умолява за милост?`

Трябва да обърнем специално внимание на няколко аспекта от тази молитва.

Първо, никъде в молитвата на Даниил той не иска обяснение за бедите, сполетели еврейския народ. Пророкът знае причината. Всъщност основната част от молитвата се състои в това, че самият Даниил изрежда причините: „Не послушахме гласа на Господа, нашия Бог, да ходим по законите, които положи пред нас чрез слугите Си, пророците“ ( Даниил 9:10 ). Последният път, когато оставихме пророка да се нуждае от разбиране за нещо, беше в края на 8 глава, когато той посочи, че не разбира видението за 2300 денонощия (вж. Даниил 8:27 ).

Второ, тази молитва е призив към Божията благодат, към Божията воля да прости на Своя народ, въпреки че хората са съгрешили и са извършили зло. В известен смисъл тук виждаме силно отражение на евангелието – грешните човеци нямат никакви заслуги, но въпреки това търсят благодат, която не заслужават, и прошка, която не са спечелили. Нима това не е пример за положението на всеки един от нас поотделно пред Бога?

`Прочетете Даниил 9:18,19. Какви други основания посочва Даниил на Господа, за да отговори Той на молитвата му?`

Още един аспект от молитвата на Даниил заслужава да бъде споменат: позоваването на честта на Божието име. Тоест молитвата не е мотивирана от личното удобство на Даниил или на народа му, а заради Божието име ( Даниил 9:17-19 ). С други думи, на молбата трябва да бъде отговорено положително, понеже така ще бъде почетено Божието име.

`Прочетете 4 Царе 19:15-19 . По какъв начин молитвата на Езекия напомня на тази на Даниил? Какво ни казва Матей 5:16 за начина, по който и ние можем да прославим Бога?`