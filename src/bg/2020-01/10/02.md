---
title: Централната роля на Божието Слово
date: 01/03/2020
---

`Прочетете Даниил 9:1,2. Даниил казва: „Разбрах от свещените книги“ пророчеството, което внимателно изучава. Коя книга или книги от Библията има предвид той?`

Когато разглеждаме тази молитва, става ясно, че тя произтича от задълбочено изследване на предишно Божие откровение към Мойсей и пророците. След като научава от свитъка на Йеремия, че периодът на плена му ще продължи седемдесет години (вж. Йеремия 25:11,12; Йеремия 29:10 ), Даниил разбира значението на историческия момент, в който живее.

Нека не забравяме, че Даниил произнася тази молитва през 539 г.пр.Хр. – годината, в която Персийската империя превзема Вавилон. Така че от завладяването на Йерусалим и разрушаването на храма от Навуходоносор вече са изминали почти седемдесет години. Следователно, според пророчеството на Йеремия, Божият народ скоро ще се завърне в родината си. Доверявайки се на Божието Слово, Даниил знае, че с неговия народ предстои да се случи нещо много важно и точно както Бог е обещал в Словото Си, пленът във Вавилон скоро ще приключи и евреите ще се завърнат по домовете си.

От личното си изучаване на Писанията, с които разполага, Даниил също така осъзнава колко сериозни са греховете на народа му. Тъй като са нарушили завета, юдеите са прекъснали връзката си с Бога; следователно неизбежната последица е пленът ( Левит 26:14-45 ). По този начин именно изследването на Божието откровение предоставя на Даниил разбиране за времето и това му вдъхва чувство за неотложност, за да се моли пред Бога от името на народа.

С приближаването на последните дни от земната история ние трябва повече от всякога да изучаваме и да живеем според Божието Слово. Само Писанието може да ни даде авторитетно обяснение за света, в който живеем. В края на краищата то разказва историята на великата борба между доброто и злото и по този начин разкрива, че човешката история ще приключи със заличаването на злото и установяването на Божието вечно царство. Колкото повече изучаваме Писанията, толкова по-добре можем да разберем съвременната ситуация в света и нашето място в него, както и основанията ни за надежда в един свят, който не предлага никаква надежда.

`Как Библията ни помага да разберем до известна степен един свят, който сам по себе си толкова лесно може да бъде определен като напълно непонятен?`