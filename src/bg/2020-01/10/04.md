---
title: Стойността на застъпничеството
date: 03/03/2020
---

`Прочетете Даниил 9:5-13. Какво е важното във факта, че Даниил продължава да казва „ние“ сгрешихме, като по този начин включва и себе си в греховете, в крайна сметка довели народа до такова бедствие?`

Молитвата на Даниил е само една от множеството важни застъпнически молитви, записани в Библията. Такива молитви докосват Божието сърце, предотвратяват съда и вместо него дават освобождение от врагове. Когато Бог е готов да унищожи цялата еврейска нация, застъпничеството на Мойсей спира ръката Му ( Изход 32:7-14; Числа 14:10-25 ). Дори когато тежката суша е на път да изгори земята, Бог отговаря на молитвата на Илия и излива дъжд, за да съживи земята ( 3 Царе, 18 гл. ).

Когато се молим за роднини, приятели и други хора или ситуации, Бог чува нашите молитви и може да се намеси. Понякога е възможно да отнеме повече време, за да се отговори на конкретна молитва, но можем да бъдем сигурни, че Бог никога не забравя нуждите на чадата Си (вж. Яков 5:16 ).

В този случай Даниил играе ролята на застъпник или посредник между Бога и народа. От изучаването на Писанията пророкът осъзнава колко грешен е народът, когато е нарушил Божия закон и е отказал да чуе Господните предупреждения. И така, като признава отчаяното духовно състояние на хората, Даниил се моли за изцеление и прошка. Но пророкът се отъждествява със своя народ. В някои аспекти Даниил илюстрира ролята на Христос като наш ходатай ( Йоан, 17 гл .). Има обаче една основна разлика: Христос е „без грях“ ( Евреи 4:15 ) и затова няма нужда да изповядва личен грях или да принася жертви за лично опрощение ( Евреи 7:26,2 7 ). Но Той се отъждествява с грешниците по един неповторим начин: „Който за нас направи грешен Онзи, Който не знаеше грях, за да станем ние чрез Него праведни пред Бога“ ( 2 Коринтяни 5:21 ).

`„Ако съберете всичко добро и свято, благородно и прекрасно в човека, а след това представите темата пред Божиите ангели, сякаш играе роля за спасението на човешката душа или има някакви заслуги, това твърдение би било отхвърлено като предателство“ (Уайт, Е. Вяра и дела. Стр. 24 – англ. изд.). Какво ни учат тези думи за нуждата ни от Ходатай, Който да се застъпва за нас?`