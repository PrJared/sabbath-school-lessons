---
title: Реабилитиране
date: 13/02/2020
---

`Прочетете Даниил 6:24-28. Какво свидетелство дава царят за Бога?`

Важен момент от разказа е фактът, че Дарий хвали Бога и признава Неговия суверенитет. Това е кулминация на прославата или на изразите на признание, които се поднасят на Бога в предишните глави ( Даниил 2:20-23; 3:28,29; 4:1-3,34-37 ). Също като Навуходоносор, Дарий откликва на избавлението на Даниил с прослава на Бога. Но той прави и нещо повече – отменя предишния си указ и нарежда на всички да се „боят пред Данииловия Бог“ ( Даниил 6:26 ).

Да, Даниил е спасен по чудо, верността му е възнаградена, злото е наказано и Божията чест и авторитет са реабилитирани. Но тук виждаме само един миниатюрен пример за това, което ще се случи в глобален мащаб: Божият народ ще бъде освободен, злото ще бъде наказано и Господ ще бъде реабилитиран пред целия космос.

`Прочетете Даниил 6:24. Какво можем да сметнем за притеснително в този стих и защо?`

Има обаче един тревожен проблем и това са съпругите и децата, които, доколкото знаем, са невинни и все пак понасят същата участ като виновните. Как бихме могли да обясним това, което сякаш е неправилно прилагане на справедливостта?

Първо, трябва да отбележим, че действието е решено и изпълнено от царя според персийското право, което включва в наказанието на виновния да участва и цялото му семейство. Според един древен принцип цялото семейство носи отговорност за нарушаването на един негов член. Това не означава, че е справедливо; значи само, че тази история се вписва в онова, което знаем за персийското право.

Второ, трябва да отбележим, че библейското описание разкрива събитието, но не подкрепя действията на царя. В действителност Библията ясно забранява децата да бъдат умъртвявани заради греховете на родителите си ( Второзаконие 24:16 ).

`Пред лицето на такава и много други несправедливости, каква утеха бихте могли да получите от стихове като 1 Коринтяни 4:5 ? Какво ни казва той и защо съдържанието му е толкова важно?`