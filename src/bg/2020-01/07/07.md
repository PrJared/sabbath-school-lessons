---
title: Разширено изучаване
date: 14/02/2020
---

Освобождаването на Даниил е записано в Евреи, 11 гл. Онова, което може да бъде наречено „Залата на славата на вярата“, гласи, че пророците, освен останалите си постижения, „затваряха устата на лъвовете“ ( Евреи 11:33 ). Това е чудесно, но трябва да помним, че героите на вярата са не само онези, които избягват смъртта, като Даниил, но и тези, които страдат и загиват смело, както и посочва Евреи, 11 глава. Бог призовава някои да свидетелстват, като живеят, а други – като умрат. Следователно разказът за освобождението на Даниил не загатва, че на всички е гарантирано освобождение. Същото научаваме и от множеството мъже и жени, умрели с мъченическа смърт заради вярата си в Исус. Но чудотворното избавление на Даниил показва, че Бог е всемогъщ и в крайна сметка ще освободи всички Свои деца от силата на греха и смъртта. Това ще стане ясно в следващите глави от книгата „Даниил“.

**Въпроси за разискване**

`Французинът Жан Пол Сартр веднъж пише, че „най-добрият начин да се замислим за основния смисъл на човешката действителност, е да кажем, че човекът е съществото, чийто смисъл е да бъде Бог“ (Пол Сартр, Ж. Битие и нищо: Опит за феноменологическа онтология . Вашингтон Скуеър Прес, 1956, стр. 724 – англ. изд.). Как това ни помага да разберем, поне на едно ниво, защо царят попада в капана? Защо всички ние, в каквото и положение да се намираме в живота, трябва да бъдем внимателни към същата тази опасна наклонност, независимо колко фина може да е тя? Кои са другите начини да искаме да бъдем „като Бога“?`

`Какъв вид свидетелство представяме пред другите относно верността си към Бога и Неговия закон? Дали хората, които ви познават, мислят, че ще отстоявате вярата си дори ако това ви коства работата или дори живота?`

`Какво виждате в Даниил, правещо го човек, когото Бог може да използва ефективно за Своите цели? Как, с Божия помощ, бихте могли да развиете повече от същите характеристики?`

`Как Даниил би могъл да оправдае решението си, съобразявайки се с указа, и да промени начина си на молитва? Или това би било опасен компромис? Ако е така, защо?`

Тази събота, 15.02.2020 г., ще се молим за църкви „Цалапица” и „Ценово”