---
title: Молитвата на Даниил
date: 11/02/2020
---

**„ А ти, когато се молиш, влез във вътрешната си стаичка и като си затвориш вратата, помоли се на своя Отец, Който е в тайно; и твоят Отец, Който вижда в тайно, ще ти въздаде наяве“ (Матей 6:6).**

`Прочетете Даниил 6:10. Защо Даниил просто не се моли тихо, без някой да го забележи?`

Даниил е опитен държавник, но преди всичко е Божи служител. Като такъв той е единственият член на правителството, който може да разбере какво се крие зад царския указ. За Дарий указът представлява възможност да укрепи единството на царството, но за конспираторите това е стратегия да се отърват от Даниил.

Разбира се, истинските причини и мотиви за заговора се крият в космическата битка между Бога и силите на злото. По това време (539 г.пр.Хр.) Даниил вече е получил виденията, записани в Даниил, 7 глава (553 г.пр.Хр.) и 8 глава (551 г.пр.Хр.). Така че той може да разбере царския указ не просто като въпрос на човешка политика, а като пример за тази космическа война. Видението за Човешкия Син, предаващ царството на народа на Всевишния и утешителната помощ на ангела тълкувател (Даниил, 7 гл), може би са му вдъхнали смелостта да се изправи срещу кризата. Той може би е разсъждавал за опитността на своите приятели, които са били достатъчно смели, за да отправят предизвикателство към указа на Навуходоносор (Даниил, 3 гл.).

По този начин той не променя своите навици на посвещение, но продължава обичайната си практика да се моли три пъти дневно по посока на Йерусалим. Въпреки забраната да се моли на друг човек или бог, освен на царя, Даниил не предприема никакви предпазни мерки, за да скрие или замаскира молитвения си живот и през тези критични тридесет дни. Той е абсолютно малцинство, тъй като е единственият сред десетките князе и други управители, сблъскващи се лице в лице с царския указ. Но посредством открития си молитвен живот Даниил показва, че верността, която дължи на Бога, стои над верността му към царя и неговия непроменим указ.

`Прочетете Деяния 5:27-32 . Въпреки че тук увещанието е ясно, защо, когато открито не се подчиняваме на човешките закони, винаги трябва да се уверяваме, че наистина вършим Божията воля? (Все пак, помислете за хората, предпочели да умрат, вместо да предадат убеждение или верска система, които считаме за погрешни!)`