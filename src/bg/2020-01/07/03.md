---
title: Заговорът против Даниил
date: 10/02/2020
---

`Прочетете Даниил 6:6-9. Какъв замисъл се крие зад сцената? Как той се заиграва със суетността на царя?`

Дарий може би ви изглежда глупаво при обнародването на указа, който скоро ще поиска да отмени. Той пада в капана, заложен от подчинените му, които са достатъчно хитри, за да си играят с политическите обстоятелства на новосъздаденото царство. Дарий е децентрализирал правителството и е назначил сто и двадесет сатрапи, за да направи администрацията по-ефективна. Подобни действия обаче водят до известни рискове в дългосрочен план. Един влиятелен управител може лесно да насърчи бунт и да раздели царството. По този начин законът, който принуждава всеки да отправя молба само към царя в продължение на тридесет дни, изглежда добра стратегия за насърчаване на верността към царя и по този начин предотвратява всякакъв вид размирици. Но служителите подвеждат владетеля, като твърдят, че подобно предложение има подкрепата на „всички“ князе, наместници, сатрапи, съветници и управители – очевидна неточност, тъй като Даниил не е в тази група. В допълнение, перспективата да бъдеш третиран като бог вероятно се е сторила твърде привлекателна за царя.

Няма доказателства, че персийските царе някога са претендирали за божествен статут. Независимо от това указът може би е имал за цел да превърне царя в единствен представител на боговете в продължение на тридесет дни; тоест чрез него трябва да бъдат принасяни молитви към боговете. За съжаление, царят не проучва мотивите за предложението на служителите си. По този начин не разбира, че законът, който уж предотвратява заговор, всъщност представлява заговор да се навреди на Даниил.

Два аспекта на този закон заслужават нашето внимание. Първо, наказанието за престъпването му е хвърляне в рова на лъвовете. Тъй като този вид наказание не е посочено никъде другаде, то може да е било специално измислено за случая по предложение на враговете на Даниил. Древните близкоизточни монарси са затваряли лъвове в клетки, за да ги освобождават при определени случаи за лов. Така че Дарий разполага с достатъчно лъвове, ако някой се осмели да наруши царския указ. Второ, указът не може да бъде променен. Неизменният характер на „закона на мидяните и персите“ е споменат и в Естир 1:19 и Естир 8:8 . Древногръцкият историк Диодор Сицилийски споменава случай, когато Дарий III (да не се бърка със споменатия в Даниил Дарий) променя решението си, но вече не може да отмени смъртната присъда, на която е предал невинен човек.