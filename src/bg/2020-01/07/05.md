---
title: В рова на лъвовете
date: 12/02/2020
---

`Прочетете Даниил 6:11-23. Какво казва царят на Даниил и как то разкрива колко силно свидетелство е дал пророкът за Бога?`

Конспираторите скоро забелязват, че Даниил се моли – т.е. прави точно това, което указът забранява. И когато представят обвинението пред царя, те се отнасят към Даниил по подигравателен начин: „онзи Даниил, който е от пленените юдеи“ ( Даниил 6:13 ). В очите им един от главните управители на империята, любимецът на царя, е само „пленник“. Нещо повече, те насъскват царя срещу Даниил, като казват, че Даниил „не зачита нито тебе, царю, нито подписаната от тебе забрана“. Сега царят осъзнава, че се е хванал в капана, когато е подписал указа. Текстът гласи, че царят „се трудеше до залязването на слънцето да го избави“ ( Даниил 6:14 ). Но той не може да направи нищо, за да спаси пророка от наложеното наказание. Неотменимият закон на мидяните и персите трябва да се изпълни до последната буква. Така царят, макар и неохотно, издава заповедта Даниил да бъде хвърлен на лъвовете. Правейки това обаче, Дарий изразява крехка надежда, звучаща по-скоро като молитва: „Твоят Бог, на Когото ти служиш непрестанно, Той ще те отърве“ ( Даниил 6:16 ).

Библейският текст не казва какво е правел Даниил сред лъвовете, но можем да предположим, че се е молел. И Бог зачита вярата на Даниил, като изпраща ангела Си да го опази. Пророкът остава невредим до сутринта и е готов да възобнови дейността си в управлението на страната. Когато коментира този епизод, Елън Уайт казва: „Бог не попречи на Данииловите неприятели да го хвърлят в рова на лъвовете. Той допусна зли ангели и непочтени хора да стигнат толкова далеч в намеренията си, за да направи избавлението на служителя Си още по-забележително, а разгромът на враговете на истината и правдата още по-голям“ (Уайт, Е. Пророци и царе. Изд. „Нов живот“ , 2006 г., стр. 231, 232).

`Въпреки че историята има щастлив край (поне за Даниил), какво да кажем за онези случаи, дори в Библията (вж. например Марк 6:14-29 ), които не приключват с освобождение? Как трябва да ги разбираме?`