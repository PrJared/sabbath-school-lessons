---
title: Победоносният Княз
date: 12/03/2020
---

Най-забележителният герой в книгата на пророк Даниил е една личност, първоначално наречена „Човешки Син“ ( Даниил 7:13 ) или „Началникът на множеството“ ( Даниил 8:11 ). В крайна сметка научаваме, че името му е Михаил ( Даниил 10:12 ), което означава „Кой е като Бога?“. Той идва да помогне на Гавриил в конфликта с персийския цар ( Даниил 10:13 ). Ангелът нарича това небесно същество „вашия княз Михаил“ ( Даниил 10:21 ), а именно Князът на Божия народ. Михаил се появява по-късно в книгата „Даниил“ като Този, Който се застъпва за Божия народ ( Даниил 12:1 ). От Юда, 9 ст. научаваме, че Михаил, наричан още архангел, се бори със Сатана и възкресява Моисей. Откровение 12:7 разкрива, че Михаил стои като водач на небесната армия, която побеждава Сатана и неговите паднали ангели. Така че Михаил не може да бъде никой друг освен Исус Христос. Както Персийската империя има върховен командир, духовна сила, стояща зад нейния човешки водач, така и Божият народ в лицето на Михаил има свой главнокомандващ, който се намесва, за да се бори и да спечели космическата война в тяхна полза.

`Прочетете Колосяни 2:15. Как Исус удържа победа в космическия конфликт?`

Когато се сблъскаме със силите на злото, можем да имаме вяра в Исус, нашия защитник. Още в началото на Своето публично служене Той побеждава Сатана. По време на земния Си живот преодолява Сатана в пустинята, когато е нападнат от изкушения, бори се с демоничните орди и освобождава хората от силите на тъмнината. Исус побеждава злото дори когато то се прикрива зад опита на Петър да Го разубеди да не отива на Голгота. В заключителните Си думи към учениците Исус говори за предстоящата Си смърт като за битка, която ще завърши с решителна победа над Сатана: „Сега е съд на този свят. Сега князът на този свят ще бъде изхвърлен вън. И когато Аз бъда издигнат от земята, ще привлека всички при Себе Си“ ( Йоан 12:31,32 ).

Понякога се оглеждаме наоколо и нещата изглеждат наистина злокобни. Навсякъде се ширят насилие, неморалност, поквара и болести. От всички страни ни напада брутално един враг, който не е от плът и кръв. Но независимо колко трудни битки ни предстои да водим, Исус се бори за нас и застава като наш Княз и Първосвещеник в небесното светилище.

`Прочетете Римляни 8:37-39. Как бихме могли да превърнем в реалност обещанието за победа в нашия собствен християнски живот?`