---
title: Разширено изучаване
date: 13/03/2020
---

„Цели три седмици Гавриил се бореше със силите на тъмнината, стремейки се да се противопостави на влиянията върху ума на Кир (…) Всичко, което Небето можеше да направи за Божия народ, бе направено. Най-накрая бе извоювана победа; силите на врага бяха възпрени в дните на Кир и на сина му Камбис“ (Уайт, Е. Пророци и царе. Изд. „Нов живот“ , 2006 г., стр. 243).

„Каква голяма чест е оказана на Даниил от Величието на Небесата! Господ утешава треперещия Си слуга и го уверява, че молитвата му е чута на небето. В отговор на тази пламенна молба ангел Гавриил бива изпратен да повлияе на сърцето на персийския цар. Монархът се противопоставя на убежденията на Божия Дух през трите седмици, докато Даниил пости и се моли, но небесният Княз, архангел Михаил, бива изпратен да обърне сърцето на упорития цар, за да предприеме решителни действия в отговор на молитвата на Даниил“ (Уайт, Е. Осветен живот. Стр. 51 – англ. изд.).

**Въпроси за разискване**

`Макар че не сме първите хора в християнската история, които осъзнават тази истина, като адвентисти от седмия ден ние сме силни застъпници на мотива за „великата борба“, или на разбирането, че цялата вселена е част от епична битка между Христос и Сатана. И ние вярваме, че всяко човешко същество наистина участва в тази борба. Има и други – дори светски – хора, които говорят за реалността на някаква битка, в която сме потопени всички ние. Какъв е вашият собствен опит във великата борба? Как сте я виждали изявена в собствения си живот? Какво научихте, което би могло да помогне и на други борещи се?`

`Прочетете Ефесяни 6:10-18. Обърнете внимание на очевидната военна образност, използвана от ап. Павел. Какви „бойни инструкции“ са ни дадени тук във великата борба?`

`В Даниил 10:11, за втори път (вж. Даниил 9:23) Даниил е наречен hamudot, или „възлюбен“. Какво ни говори това за тясната, дори емоционална връзка между небето и земята? Помислете колко радикално се различава тази реалност от всеобщия атеистичен възглед на голяма част от съвременния свят. Каква надежда ни предлага този библейски възглед, представен в посочената препратка към „Даниил“?`

Тази събота, 14.03.2020 г., ще се молим за църкви „Асеновград” и „Балчик”