---
title: Видение за Княза
date: 09/03/2020
---

`Прочетете Даниил 10:4-9. Какво се случва тук с Даниил?`

Когато Даниил описва своето преживяване, едва ли бихме могли да си представим изключителното великолепие на това, което вижда. Този „човек“ ( Даниил 10:5,6 ) ни връща към „Човешкия Син“, описан във видението за небесния съд ( Даниил 7:13 ). Лененото му облекло напомня за свещеническите одежди ( Левит 16:4 ), което оприличава тази личност с „Началника на множеството“, изобразен във връзка с небесното светилище ( Данаил, 8 гл. ). Златото също е свързано със свещеническите одежди като знак за царско достойнство. И накрая, сравняването на тази фигура със светкавици, огън, мед и мощен глас го изобразява като свръхестествено същество. Това е някой, облечен със свещенически, царствени и военни качества. Личност, проявяваща и интересни прилики с небесното същество, което се явява на Исус Навин малко преди битката срещу Йерихон ( Исус Навин 5:13,14 ). Във видението Исус вижда „Военачалник на Господното войнство“. Интересно е, че еврейската дума, преведена като „военачалник“ ( sar ) тук, е същата дума, преведена като „княз“ по отношение на Михаил в Даниил 10:21 . Но по-близкият паралел е между Даниил и апостол Йоан.

`Какви сходства намираме между видението на Даниил за Бога в Даниил, 10 глава и тези в Исус Навин 5:13-15 и Откровение 1:12-18 ?`

Според Даниил придружаващите го са много изплашени, а самият пророк пада безсилен на земята. Изявата на Божието присъствие просто го поразява. Но независимо от непосредствените му страхове, видението на Даниил показва, че Бог ръководи историята. С развитието на видението ние наистина виждаме как Той предоставя на Даниил очертанията на човешката история от времето на пророка до установяването на Божието царство (Даниил, 11 и 12 гл.).

`Щом, както виждаме отново и отново, Господ може да ръководи човешката история, какво може да направи Той за живота на всеки един от нас?`