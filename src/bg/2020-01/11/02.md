---
title: Пост и молитва – отново
date: 08/03/2020
---

`Прочетете Даниил 10:1-3. Какво прави Даниил отново?`

Пророкът не посочва причините за продължителния период на жалеене. Но подобно ревностно застъпничество най-вероятно е мотивирано от положението на евреите, току-що завърнали се от Вавилон в Палестина.

`Прочетете Ездра 4:1-5. С какви предизвикателства се сблъскват евреите при завръщането си?`

От Ездра 4:1-5 знаем, че по времето, когато се опитват да възстановят храма, юдеите са изправени пред силно противопоставяне. Самаряните изпращат фалшиви доклади до персийския царски двор, като подтикват царя да спре възстановителните дейности. Пред лицето на подобни кризи, в продължение на три седмици Даниил умолява Бога да повлияе на Кир и той да позволи продължаването на работата.

В този момент Даниил вероятно е бил на почти деветдесетгодишна възраст. Той не мисли за себе си, а за своя народ и за предизвикателствата, с които се сблъсква. Продължава да се моли в продължение на цели три седмици, преди да получи какъвто и да било отговор от Бога. През това време пророкът се придържа към много скромна диета, като се въздържа от избрани храни и дори от помазване. Той изобщо не се вълнува от личните си удобства и външен вид, но е дълбоко загрижен за благосъстоянието на своите сънародници евреи в Йерусалим на хиляди километри от там.

Когато разглеждаме молитвения живот на Даниил, научаваме някои ценни уроци. Първо, трябва да продължаваме да се молим дори когато на нашите молби не се отговаря незабавно. Второ, трябва да отделяме време да се молим за другите. Има нещо специално в застъпническата молитва. Не забравяйте, че „Господ преобърна плена на Йов, когато той се помоли за приятелите си“ ( Йов 42:10 ). Трето, молитвата подтиква Бога да направи нещо конкретно и реално. Затова нека да се молим винаги, с всякакви молитви. Пред лицето на непоносимите изпитания, големите проблеми и огромните предизвикателства, нека да отнасяме при Бога своите товари в молитва ( Ефесяни 6:18 ).

`Прочетете Даниил 10:12 . Какво ни разкрива това за молитвата като обективно преживяване, подтикващо Бога да направи нещо, вместо да е просто субективно преживяване, което просто ни кара да се чувстваме добре с Бога?`