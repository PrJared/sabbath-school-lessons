---
title: Докоснат от ангел
date: 10/03/2020
---

`Прочетете Даниил 10:10-19. Какво се случва всеки път, когато ангел докосва Даниил?`

Поразен от блясъка на божествената светлина, пророкът пада на земята. Тогава един ангел се докосва до него и го успокоява. Докато четем разказа, обърнете внимание, че ангелът докосва Даниил три пъти.

Първото докосване дава възможност на пророка да се изправи и да чуе думите на утеха, идващи от небето: „Не бой се, Данииле; защото от първия ден, откакто ти приклони сърцето си да разбираш и да смириш себе си пред своя Бог, думите ти бяха послушани и аз дойдох поради думите ти“ ( Даниил 10:12 ). Молитвата на Даниил е задвижила небесата. За нас това идва като уверение, че Бог чува нашите молитви, което е голяма утеха във време на беда.

Второто докосване дава възможност на Даниил да говори. Пророкът излива думите си пред Господа, изразявайки своите чувства на страх и емоция: „Господарю мой, от видението болките ми се върнаха и не остана сила в мене. Защото как може слугата на този мой господар да говори с този мой господар? Понеже веднага не остана никаква сила в мен, а и дъх не ми остана“ ( Даниил 10:16,17 ). Така че Бог не само говори с нас; Той иска да отворим устата си, за да можем да Му кажем за нашите чувства, нужди и стремежи.

Третото докосване му дава сила. Когато Даниил признава своето недостойнство, ангелът го докосва и го утешава с Божия мир: „Не бой се, мъжо възлюбен; мир на тебе! Крепи се! Да! Крепи се“ ( Даниил 10:19 ). Не забравяйте, че ангелът е изпратен при Даниил в отговор на молитвите му, за да му даде прозрение и разбиране. С други думи, видението, следващо в глава 11, ще има за цел да насърчи Даниил в отговор на неговата скръб и размишление върху сегашното положение в Йерусалим. Затова с Бога на наша страна можем да имаме мир дори когато се сблъскаме със скръбта. Неговото любящо докосване ни позволява да гледаме към бъдещето с надежда.

`„И в нашия ежедневен живот Небето може да бъде много близко“ (Уайт, Е. Копнежът на вековете. И зд. „Нов живот“ , 2005 г., стр. 21 ). Колко често мислите за близката връзка между небето и земята? Колко по-различно бихте живели, ако винаги поддържахте жива тази истина в ума и сърцето си?`