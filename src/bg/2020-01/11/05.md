---
title: Големият конфликт
date: 11/03/2020
---

`Прочетете Даниил 10:20,21. Какво е разкрито тук на Даниил?`

Небесният пратеник отдръпва завесата и разкрива пред Даниил космическата война, разиграваща се зад кулисите на човешката история. Веднага щом Даниил започва да се моли, между небето и земята се разразява духовна битка. Небесните същества започват да се борят с персийския цар, за да позволи на евреите да продължат възстановяването на храма. От началото на Даниил, 10 глава знаем, че персийският цар е Кир. Но един човешки цар, оставен сам на себе си, не може да окаже сериозна съпротива на никое небесно същество. Това показва, че зад човешкия цар стои духовен противник, който подтиква Кир да спре евреите от възстановяването на храма.

Подобна е ситуацията в Йезекиил, 28 глава, където тирският цар представлява Сатана – духовната власт зад човешкия пълководец на този град. Ето защо не бива да се изненадваме, че царете на Персия, срещу които идва да се бори Михаил, включват Сатана и неговите ангели. Това показва, че човешкото противопоставяне срещу възстановяването на храма в Йерусалим намира своето съответствие в духовната сфера.

`Прочетете Даниил 10:13. Що за битка е описана тук?`

„Докато Сатана се опитваше да повлияе на властите в Мидо-Персия да проявят неодобрението си към Божия народ, ангели работеха в подкрепа на изгнаниците. Цялото Небе наблюдаваше с интерес борбата. Чрез пророк Даниил ни е позволено да надзърнем в тази гигантска битка между силите на доброто и на злото. Цели три седмици Гавриил се бореше със силите на тъмнината, стремейки се да се противопостави на влиянията върху ума на Кир. В края на битката сам Христос дойде да помогне на Гавриил. „Обаче князът на персийското царство ми противостоеше двадесет и един дни – заяви Гавриил – но ето, Михаил, един от главните князе, дойде да ми помогне; аз, прочее, останах непотребен вече там при персийските царе.“ Всичко, което Небето можеше да направи за Божия народ, бе направено. Най-накрая бе извоювана победа; силите на врага бяха възпрени в дните на Кир и на сина му Камбис, царувал седем години и половина“ (Уайт, Е. Пророци и царе. Изд. „Нов живот“ , 2006 г., стр. 243).