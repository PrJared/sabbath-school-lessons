---
title: Божият суверенитет
date: 05/01/2020
---

На пръв поглед книгата „Даниил“ започва с мрачна нотка на поражение. Юда капитулира пред Навуходоносор и съдовете от храма са отнесени от Йерусалим в Сенаарската земя. Думата Сенаар се среща в Библията в Битие 11:2 като местоположение на Вавилонската кула. Сенаар е злокобен знак, тъй като загатва за намерения, в чийто корен стои откритото противопоставяне на Бога. Но въпреки че строителите на кулата са се провалили в опита си да достигнат небето, външно погледнато, Навуходоносор и неговите божества – разположени в Сенаарската земя – изглеждат по-силни от заветния Бог на Израил.

И все пак още началните редове на книгата „Даниил“ дават да се разбере, че поражението на Йерусалим не се дължи на превъзхождащата сила на вавилонския цар, а по-скоро на факта, че „Господ предаде в ръката му [на Навуходоносор] юдейския цар Йоаким“ ( Даниил 1:2 ). Много по-рано Бог е обявил, че ако Неговият народ Го забрави и наруши завета, Той ще го изпрати в плен в чужда страна. Така че Даниил знае – зад и отвъд военната сила на Вавилон небесният Бог предвожда марша на историята. Именно този ясен възглед за Божия суверенитет поддържа младежите и им дава сила и смелост да се изправят пред изкушенията и трудностите на Вавилонската империя.

`Прочетете 4 Царе 21:10-16; 4 Царе 24:18-20 и Йеремия 3:13 . Защо Бог предава Юда и Йерусалим в ръцете на вавилонците?`

При сблъсъка ни с предизвикателствата на ХХІ век трябва отново да си върнем възприятието за Бога, така ясно отразено в книгата „Даниил“. Според тази книга Богът, на Когото служим, не само задвижва силите на историята със Своя суверенитет, но и милостиво се намесва в живота на народа Си, за да му осигури необходимата помощ във време на нужда. Както по-късно ще видим, направеното от Бога за еврейските пленници, Той ще извърши за Своя народ в края на времето въпреки различните атаки спрямо тях и тяхната вяра.

`Кои са някои от предизвикателствата, пред които в момента е изправена вярата ви – било то от външни източници, отвътре в църквата или от личните недостатъци на характера ви? Как можете да се научите да разчитате на Божията сила, за да ви помогне да преодолеете всичко, което лежи на пътя ви?`