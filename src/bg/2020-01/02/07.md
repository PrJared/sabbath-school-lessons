---
title: Разширено изучаване
date: 10/01/2020
---

„Положението на Даниил и неговите другари през първите им младежки години във Вавилон, е било явно по-благоприятно от това на Йосиф в началото от живота му в Египет. Но и техният характер бе подложен на изпитания, които едва ли са били по-леки. От еврейските им домове със сравнително проста обстановка тези младежи от царско потекло бяха преместени в най-великолепния град, в двореца на най-великия монарх и бяха отделени, за да бъдат обучени за специална служба на царя. Силни бяха изкушенията, които ги заобикаляха в онзи покварен и луксозен дворец. Фактът, че те, поклонниците на Йехова, бяха пленници във Вавилон, че съдовете на Божия дом бяха поставени в храма на вавилонските богове и че самият израилев цар беше пленник на вавилонците, се цитираше самохвално от победителите като доказателство, че тяхната религия и обичаи превъзхождат еврейските. Но точно при тези обстоятелства, чрез униженията, които Израил си докара поради отклонението си от Йехова, Бог доказа на Вавилон Своето превъзходство, светостта на Своите изисквания и сигурните резултати от послушанието. Това свидетелство Той даде, както единствено би могло да се даде, чрез останалите твърди във верността си“ (Уайт, Е. Възпитание. Изд. „Нов живот“ , 1996 г., стр. 48).

**Въпроси за разискване**

`В групата си обсъдете различните културни и социални предизвикателства, с които се сблъсквате като християни във вашето общество. Какви са те и как може църквата като цяло да се научи да реагира на тях?`

`Помислете колко лесно би било за Даниил и останалите да направят компромис с вярата си. В края на краищата вавилонците са победители. Еврейският народ е победен. Има ли нужда от друго „доказателство“, че вавилонските „богове“ са по-велики от Бога на Израил и следователно Даниил и неговите приятели трябва да приемат този факт? За какви важни библейски истини биха могли да се държат в конкретния случай, които ще им помогнат да издържат? (Вж. Йеремия 5:19, Йеремия 7:22-34.). Какво следва да ни разкрие това за стойността на познаването на нашите Библии и разбирането на „настоящата истина“?`

`Защо вярата е толкова важна не само за нас, а и за онези, на които нашата вярност свидетелства за характера на Господа, на Когото се стремим да служим?`

Тази събота, 11.01.2020 г., ще се молим за църкви „Стражица” и „Стрелча”