---
title: Мъдри и без недостатък
date: 08/01/2020
---

Даниил и приятелите му са избрани да служат на царя, защото отговарят на длъжностната характеристика, определена от Навуходоносор. Според нея служителите в двореца трябва да бъдат „без недостатък“ и „красиви наглед“ ( Даниил 1:4 ). Интересно е, че жертвите и хората, служещи в Божието светилище, също трябва да са „без недостатък“ ( Левит 22:17-25; Левит 21:16-24 ). Като че ли вавилонският цар се сравнява с Бога на Израил, доколкото изисква подобни характеристики на служителите в своя дворец. От друга страна, подобни характеристики може непреднамерено да загатват, че Даниил и неговите сънародници са живи жертви за Бога, изправящи се пред предизвикателствата на Вавилонската империя.

`Прочетете Галатяни 2:19,20; Матей 16:24-26 и 2 Коринтяни 4:17 . Какво ни казват тези стихове за начина, по който можем да останем верни, независимо пред какви изкушения сме изправени?`

Бог зачита верността на четиримата еврейски пленници и в края на техния десетдневен изпитателен период те изглеждат по-здрави и по-добре хранени, отколкото останалите юноши, хранили се от царската трапеза. Ето че Бог дава на Своите четирима служители „знание и разум във всяко учение и мъдрост“, а конкретно на Даниил способност „да проумява всички видения и сънища” ( Даниил 1:17 ). Тази дарба ще играе важна роля в пророческото му служене.

Също както Бог зачита вярата на Своите служители във вавилонския царски двор, така Той дава мъдрост и на нас, когато се изправяме пред предизвикателствата на света. От опита на Даниил и неговите приятели научаваме, че наистина е възможно да останем неосквернени от покваряващите елементи на заобикалящото ни общество. Също така научаваме, че не е необходимо да се изолираме от обществото и от културния му живот, за да служим на Бога. Даниил и неговите приятели не само живеят сред една култура, изградена върху лъжи, грешки и митове, но и са обучавани в тях. И все пак те остават верни!

`Независимо къде живеем, ние се сблъскваме с предизвикателството да останем верни на убежденията си сред културните и социалните влияния, противоречащи на тези убеждения. Посочете отрицателните влияния на вашата култура и се запитайте: Колко добре устоявам на тях?`