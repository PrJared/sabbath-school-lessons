---
title: Заключителният изпит
date: 09/01/2020
---

`Прочетете Даниил 1:17-21. Какъв е ключът към успеха на тези четирима мъже? (Вж. също Йов 38:36; Притчи 2:6; Яков 1:5 .)`

След тригодишно обучение във „Вавилонския университет“ четиримата евреи са доведени пред царя за заключителен изпит. Те са не само по-здрави от останалите юноши, но и ги превъзхождат по знание и мъдрост. Четиримата незабавно са наети да служат пред царя. Не бива да забравяме, че „знанието и мъдростта“ несъмнено са съставени от голяма доза езичество. И все пак те ги научават и очевидно ги научават достатъчно добре, даже и да не вярват в тях.

Навуходоносор може да смята, че това постижение има нещо общо с дворцовата диета и програмата за обучение, през които са преминали четиримата младежи. Въпреки това Даниил и неговите приятели знаят – и разказът ясно показва – че тяхното превъзходно представяне изобщо не се дължи на вавилонската образователна система. Всичко се дължи на Бога. Какъв силен пример за това, което Той може да направи за онези, които Му се доверяват. Не бива да се страхуваме от огромната сила на медиите, правителствата и всички институции, които могат да заплашват с унищожение нашата идентичност като Божии деца. Тъй като полагаме доверието си в Господа, можем да бъдем сигурни, че Той ще ни подкрепи в трудни моменти и ще ни предпази от всякакви неблагоприятни обстоятелства. Ключът е в правилния избор, когато се сблъскаме с предизвикателства пред нашата вяра.

Разглеждайки Даниил, 1 глава, научаваме някои много важни уроци за Бога: (1) Бог ръководи историята; (2) Той дава мъдрост, така че да можем да преминем през враждебната обстановка на нашата култура и общество; (3) Бог зачита тези, които Му се доверяват посредством личните си убеждения и начин на живот.

Главата завършва с думите, че „Даниил остана до първата година на цар Кир“ ( Даниил 1:21 ). Тук споменаването на Кир е изключително важно. То осигурява лъч на надежда сред преживяванията на плена. Кир е избраният от Бога да освободи Неговия народ и да му позволи да се върне в Йерусалим. Въпреки че главата започва с привидно поражение и плен, тя завършва с лъч на надежда и завръщане у дома. Това е нашият Бог – дори сред най-трудните моменти на живота ни Той винаги отваря прозорче на надежда, така че да можем да видим славата и радостта, криещи се зад страданието и болката.