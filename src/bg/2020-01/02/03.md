---
title: Вяра, подложена на натиск
date: 06/01/2020
---

`Прочетете Даниил, 1 глава. На какъв натиск са подложени тези младежи, за да се подчинят?`

Още с пристигането си във Вавилон четиримата младежи трябва да се изправят пред най-сериозното предизвикателство за вярата и убежденията си – те са избрани да преминат през сериозно обучение, за да служат на царя. Древните царе често са наемали някои от най-добрите си пленници, за да служат в царския дворец и така да прехвърлят верността си към царя и към божествата на пленилата ги империя. Всъщност целият процес има за цел да извърши нещо като обръщане и промяна на възгледите, което би довело до промяна на мирогледа. Част от този процес например включва промяната на имената на еврейските пленници. Новото име е белег за промяна на собствеността и на съдбата. Преименувайки по този начин пленниците, вавилонците възнамеряват да упражнят власт над тях и да ги принудят да припознаят местните ценности и култура като свои. Първоначалните им имена, сочещи към Бога на Израил, са заменени от имена, отдаващи почит на чуждите божества. Освен това царят определя, че младежите трябва да се хранят от трапезата му. В древността яденето от храната на царя има дълбоки последици. Това означава пълна лоялност към царя и отразява зависимостта от него. И тъй като храната обикновено бива принасяна на божеството или на идолите на империята, храненето също така носи дълбоко религиозно значение. Очевидно то означава приемане и участие в царската система на поклонение.

Ето че Даниил и неговите приятели се оказват в много предизвикателни обстоятелства. За да останат верни на Бога и да оцелеят при огромната сила на имперската система, е необходимо истинско чудо. А за да усложни нещата още повече, самият град Вавилон стои като монументален израз на човешкото постижение. Архитектурната красота на вавилонските храмове, висящите градини и реката Ефрат, виеща се из града, му придават образа на ненадмината сила и слава. Така че на Даниил и неговите приятели се предлага възможността за издигане и шансът да се радват на ползите и просперитета на тази система. Те получават шанса вече да не са еврейски пленници и да станат царски служители. Ще предадат ли принципите си, за да тръгнат по лесния път към славата?

`Как тези момчета биха могли да оправдаят решението си да направят компромис със своите убеждения? По какъв начин в момента бихте могли да се изправите пред подобни, макар и по-фини предизвикателства?`