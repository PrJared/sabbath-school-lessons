---
title: Пророчества за Сирия и Египет
date: 16/03/2020
---

`Прочетете Даниил 11:5-14. Какво се разгръща тук?`

При смъртта на Александър Велики огромната Гръцка империя бива разделена между четиримата му генерали. Двама от тях – Селевкий в Сирия (на север) и Птолемей в Египет (на юг) – успяват да установят династии, които воюват помежду си за контрол над земята.

Повечето изследователи на Библията разбират войните между северния и южния цар, пророкувани в Даниил 11:5-14 , като отнасящи се до многобройните битки между тези две династии. Според пророчеството ще бъде направен опит за обединяване на тези две династии чрез брак, но този съюз ще бъде кратък ( Даниил 11:6 ). Историческите източници съобщават, че Антиох II Теос (261-246 г.пр.Хр.), внук на Селевкий I, се жени за Верникия, дъщеря на египетския цар Птолемей II Филаделф. Но това споразумение е нетрайно и конфликтът, който пряко засяга Божия народ, скоро бива възобновен. Ето защо Даниил, 11 глава се занимава с някои важни събития, които ще засегнат живота на Божия народ през вековете, след като пророк Даниил слезе от сцената.

Отново можем да си зададем въпроса защо Господ предварително разкрива всички тези подробности относно войните, включващи царства, които се борят едно с друго за върховенство в тази част на света. Причината е проста: тези войни засягат Божия народ . Така Господ предварително обявява поредицата от предизвикателства, с които народът Му ще се сблъска през идните години. Също така Бог е Господар на историята и като сравняваме записаното пророчество с историческите събития, отново можем да проследим, че пророческото Слово се изпълнява, както е предсказало. Бог, Който предсказва превратностите на онези елинистични царства, борещи се помежду си, е същият Бог, Който знае бъдещето. Той е достоен за нашето доверие и вяра. Това е велик Бог, а не идол, направен от човешкото въображение. Той не само насочва хода на историческите събития, но може да ръководи и живота ни, ако Му позволим да го направи.

`Прочетете Исая 46:9,10 . Колко основна християнска теология се съдържа в тези два стиха и каква велика надежда бихме могли да почерпим от тях? Помислете колко плашещ би бил стих 10, ако Бог не беше мил и любящ, а отмъстителен и зъл.`