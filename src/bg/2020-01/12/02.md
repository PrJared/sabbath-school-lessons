---
title: Пророчества за Персия и Гърция
date: 15/03/2020
---

`Прочетете Даниил 11:1-4. Какво от видяното тук ни напомня за някои от предишните пророчества, които разгледахме в книгата „Даниил“?`

Гавриил казва на Даниил, че от Персия все още предстои да се издигнат трима царе. Те ще бъдат последвани от четвъртия цар, който ще бъде най-богатият от всички и ще предизвика гърците. След Кир трима последователни царе владеят над Персия: Камбис (530 – 522 г.пр.Хр.), фалшивият Смердис (522 г.пр.Хр.) и Дарий I (522-486 г.пр.Хр.). Четвъртият цар е Ксеркс, споменат в книгата „Естир“ като Асуир. Той е много богат ( Естир 1:1-7 ) и предвожда огромна армия при нахлуването си в Гърция, както е предсказано в пророчеството. Но въпреки мощта си, е отблъснат от по-малка сила от храбри войници.

Не е трудно да разпознаем Александър Велики като могъщия цар, чийто възход е отбелязан в Даниил 11:3 и който става абсолютен владетел на древния свят. Той умира на 32-годишна възраст, без да остави наследник, който да управлява империята. Така царството му е разделено между неговите четирима генерали: Селевкий над Сирия и Месопотамия, Птолемей над Египет, Лизимах над Тракия и части от Мала Азия и Касандър над Македония и Гърция.

`Сравнете Даниил 11:2-4 с Даниил 8:3-8,20-22. Как тези стихове, взети заедно, ни помагат да определим представената сила като Александър?`

Какво бихме могли да научим от този подбор на имена, дати, места и исторически събития? Първо, научаваме, че пророчеството се изпълнява според предсказаното от божествения вестител. Божието Слово никога не се проваля. Второ, Бог е Господар на историята. Може да останем с впечатлението, че поредицата от политически сили, лидери и царства е задвижвана от амбицията на императори, диктатори и политици от всякакъв вид. Обаче Библията разкрива, че Бог е всемогъщ и Той задвижва колелото на историята според Своето божествено намерение, което в края ще доведе до заличаване на злото и установяване на Неговото вечно царство.