---
title: Следващата сила
date: 18/03/2020
---

`Прочетете Даниил 11:29-39. Коя е силата, възникваща след езическия Рим?`

Даниил 11:29-39 препраща към системата на новата сила. Макар че тази система е продължение на езическата Римска империя и наследява някои характеристики на своя предшественик, в същото време като че ли се различава в някои аспекти. Библейският текст казва, че „последният път няма да бъде като първия“ ( Даниил 11:29 ). Колкото повече се взираме, откриваме, че тя действа като религиозна сила. Насочва своята атака предимно срещу Бога и Неговия народ. Нека да разгледаме някои от действията, извършени от този цар.

Първо, той „ще се разяри против святия завет“ ( Даниил 11:30 ). Това следва да е препратка към Божия завет за спасение, на който този цар се противопоставя.

Второ, от този цар ще се повдигнат сили, които „ще омърсят светилището“ и ще премахнат „вечната жертва“ ( Даниил 11:31 ). В Даниил, 8 глава забелязахме, че малкият рог събаря основите на Божието „светилище“ и отнема „вечната жертва“ ( Даниил 8:11 ). Това трябва да се разбира като духовна атака срещу служенето на Христос в небесното светилище.

Трето, в резултат на атаката му върху светилището, тази сила поставя в Божия храм „мерзостта на запустението“. Паралелният израз „престъплението, което докара запустение“ посочва делата на отстъпничество и бунта на малкия рог ( Даниил 8:13 ).

Четвърто, тази сила преследва Божия народ: „някои от разумните ще паднат, за да бъдат опитани, за да се очистят и да се избелят до края на времето“ ( Даниил 11:35 ). Това ни напомня за малкия рог, който хвърля някои от множеството и част от звездите и ги стъпква ( Даниил 8:10 ; сравни с Даниил 7:25 ).

Пето, този цар „ще се надигне и ще се възвеличи над всякакъв бог, и ще говори чудесно, надменно против Бога на боговете“ ( Даниил 11:36 ). Не е изненадващо, че малкият рог говори също „надменно“ ( Даниил 7:8 ), дори срещу Бога ( Даниил 7:25 ).

`Могат да бъдат споменати и други сходства, но – като се има предвид прочетеното от нас в Даниил, 7 и 8 глава – коя е тази сила и защо за нас е толкова важно, въпреки натиска на обществото, да останем твърди в начина, по който я идентифицираме?`