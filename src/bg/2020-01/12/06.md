---
title: Последните събития
date: 19/03/2020
---

`Прочетете Даниил 11:40-45. Какво се случва тук?`

Следните фрази ни помагат да разберем този текст:

Краят на времето : Изразът „краят на времето“ се споменава само в „Даниил“ ( Даниил 8:17; Даниил 11:35,40; Даниил 12:4,9 ). Изследването на пророчествата в книгата показва, че времето на края се простира от падането на папството през 1798 г. до възкресението на мъртвите ( Даниил 12:2 ).

Северният цар : Това име първо географски обозначава династията на Селевкидите, но след това се отнася до езическия и най-накрая до папския Рим. Като такъв той не описва географско местоположение, а духовния враг на Божия народ. Освен това трябва да отбележим, че северният цар представлява фалшификация на истинския Бог, който в Библията е символично свързан със Севера ( Исая 14:13 ).

Южният цар : Това име най-напред означава династията на Птолемеите в Египет, южно от Светите земи. Но с разгръщане на пророчеството то придобива теологично измерение и се свързва от някои учени с атеизма. Когато Елън Уайт коментира препратката към Египет в Откровение 11:8, тя казва: „Това е атеизъм“ (Великата борба. Изд. „Нов живот“ , 2006 г., стр. 169).

Славният Свят хълм : В Стария Завет този израз се отнася до Сион, столицата и сърцето на Израил и географски разположен в Обещаната земя. След кръста Божият народ вече не се определя по етнически и географски признаци. Следователно Светият хълм би трябвало да е символично обозначение на Божия народ, разпръснат по целия свят.

И така, вероятно бихме могли да разтълкуваме събитията по следния начин:

(1) Южният цар атакува северния: Френската революция се опитва да премахне религията и да победи папството, но не успява. (2) Северният цар напада и побеждава южния: религиозните сили, предвождани от папството и неговите съюзници, накрая ще преодолеят силите на атеизма и ще формират коалиция с победения враг. (3) Едом, Моав и първенците на амонците ще се спасят: някои от онези, които не се причисляват към истинския Божи народ, ще се присъединят към стадото в последния час. (4) Северният цар се подготвя да атакува святия хълм, но краят му настъпва: силите на злото ще бъдат унищожени и Божието царство ще бъде установено.

`Как бихме могли да почерпим утеха, като знаем, че в края Бог и Неговият народ ще удържат победа?`