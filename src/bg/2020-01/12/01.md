---
title: От север и юг до Блажената земя
date: 14/03/2020
---

### За изучаване през седмицата
Даниил, 11 гл.; Даниил 8:3-8,20-22; Исая 46:9,10; Даниил 8:9,23; Матей 27:33-50.

> <p>Стих за запаметяване</p>
> „Дори някои от разумните ще паднат, за да бъдат опитани, за да се очистят и да се избелят до края на времето; защото и то ще стане в определеното време“ (Даниил 11:35).

В началото на тази предизвикателна глава трябва да посочим няколко неща. Първо, Даниил, 11 глава представлява цялостен паралел на предишните пророчески линии в книгата. Също както в глави 2, 7, 8 и 9, пророческата вест се простира от дните на пророка до края на времето. Второ, появява се една последователност от световни сили – сили, често потискащи Божия народ. Трето, всяко пророчество достига своята кулминация с щастлив край. В Даниил, 2 глава камъкът унищожава статуята; в 7 глава Човешкият Син приема царството; а в 8 и 9 глава небесното светилище бива очистено посредством делото на Месия.

Глава 11 се придържа към три основни пункта. Първо, тя започва с персийските царе и разглежда тяхната участ и времето на края, когато северният цар атакува святата Божия планина. Второ, описана е поредица от битки между северния и южния цар и как те влияят на Божия народ. Трето, главата приключва с щастлив край, когато северният цар е изправен пред смъртта си от „славния свят хълм” ( Даниил 11:45 ). Какъв положителен завършек като знак за края на злото и установяването на Божието вечно царство!