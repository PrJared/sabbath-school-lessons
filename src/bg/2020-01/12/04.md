---
title: Рим и Князът на завета
date: 17/03/2020
---

`Прочетете Даниил 11:16-28. Въпреки че този пасаж е труден за разбиране, какви образи бихте могли да откриете, срещащи се и на други места в „Даниил“?`

Като че ли в Даниил 11:16 е описан властовият преход от елинистичните царе към езическия цар: „А онзи, който иде против него, ще действа според волята си и няма да има кой да му противостои; и ще застане в славната земя и в ръцете му ще бъде разрушителна сила“. Славната земя е Йерусалим – областта, където е съществувал древният Израил, а новата сила, превземаща тази област, е езическият Рим. Същото събитие е представено и чрез хоризонталното разширяване на малкия рог, който достига до славната земя ( Даниил 8:9 ). Така че изглежда ясно – в този момент силата, която владее света, е езическият Рим.

Някои допълнителни указания в библейския текст подсилват това разбиране. Например онзи, „който ще изпрати бирник“, би трябвало да се отнася до Цезар Август. По време на Неговото управление се ражда Исус, когато Мария и Йосиф пътуват до Витлеем за преброяването ( Даниил 11:20 ). Също така според пророчеството този владетел ще бъде последван от „нищожен човек“ ( Даниил 11:21 ). Както показва историята, Август бива наследен от Тиберий, осиновен син на Август. Тиберий е известен като ексцентричен и зъл човек.

Най-важното според библейския текст, именно по време на управлението на Тиберий, е, че „военачалникът на завета“ ще бъде строшен ( Даниил 11:22 ). Това ясно се отнася за разпъването на Христос, наричан още „Князът Месия“ ( Даниил 9:25 ; вж. също Матей 27:33-50 ), когато Той е убит по времето на Тиберий. Препратката към Исус като към „военачалник на завета“ е силен отличителен белег, помагащ ни да проследим потока от исторически събития. Той отново дава на читателите силни доказателства за невероятното предузнание на Бога. Господ е бил прав за всичко, случило се в миналото в тези пророчества, така че със сигурност можем да Му се доверим за това, което казва, че ще се случи в бъдеще.

`Дори сред всички политически и исторически събития в тези стихове ни се разкрива Исус от Назарет, „военачалникът на завета“. Как това ни помага да видим, че въпреки всички политически катаклизми и интриги Исус остава в центъра на Писанието?`