---
title: Молитвата
date: 13/01/2020
---

Даниил веднага отива при тримата си приятели за молитвено събрание, като им обяснява, че ще бъдат екзекутирани, ако Бог не разкрие съня. Винаги, когато се сблъскаме с голям проблем, ние също трябва да осъзнаваме, че Бог е достатъчно велик, за да разреши дори и най-неразрешимите предизвикателства.

`Прочетете Даниил 2:17-23. Кои два вида молитва са произнесени тук?`

В тази глава са споменати два вида молитва. Първата е молитва-молба, в която Даниил призовава Бога да разкрие съдържанието на съня и неговото тълкувание ( Даниил 2:17-19 ). Думите на самата молитва не са посочени, но ни се казва, че Даниил и приятелите му „просят милост от небесния Бог относно тази тайна, така че да не погинат Даниил и другарите му с другите вавилонски мъдреци“ ( Даниил 2:18 ). Докато се молят, Бог отговаря на тяхната молба и разкрива съдържанието и тълкуванието на царския сън. Можем да бъдем сигурни, че когато търсим „милост от небесния Бог“ нашите молитви ще бъдат чути, дори и да не е по толкова драматичен начин, както виждаме тук, защото Богът на Даниил е и наш Бог.

В отговор на Божия отговор на тяхната молба Даниил и приятелите му възкликват в молитва на благодарност и хваление. Те прославят Бога, че е източник на мъдрост и че владее природата и политическата история. Тук бихме могли да научим един важен урок. Когато се молим и умоляваме Бога за толкова много неща, колко често Го хвалим и Му благодарим, че отговаря на нашите молитви? Опитността на Исус с десетимата прокажени ни предоставя подходяща илюстрация за човешката неблагодарност. От десетимата излекувани само един се връща „да въздаде слава на Бога“ ( Лука 17:18 ). Отговорът на Даниил не само ни напомня значението на благодарността и прославата, но и разкрива характера на Бога, на Когото се молим. Когато Му се молим, можем да Му се доверим да направи това, което е в най-добрия ни интерес, и затова трябва винаги да Го прославяме и да Му благодарим.

`Прочетете Псалом 138 . Какво бихте могли да извлечете от тази молитва на благодарност, което ще ви помогне да се научите да проявявате благодарност към Бога независимо от обстоятелствата, в които се намирате?`