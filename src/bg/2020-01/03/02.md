---
title: Всеприсъствието (иманентността) на Бога
date: 12/01/2020
---

`Прочетете Даниил 2:1-16. С каква криза се сблъскват евреите поради съня, който Бог дава на царя?`

В древността сънищата са се приемали много сериозно. Когато даден сън е изглеждал като лоша поличба, той често е сочел към надвиснала опасност. Следователно е напълно разбираемо защо Навуходоносор толкова се смущава от съня, който – за да стане положението още по-лошо – вече не може да си спомни. Вавилонските велможи смятат, че боговете могат да разкрият тълкуванията на сънищата, но в случая с този сън в „Даниил“ гадателите не могат да сторят нищо, тъй като царят е забравил съня си. Ако им предадат съдържанието на съня, те ще излязат с тълкувание, което да угоди на царя. Но в тази безпрецедентна ситуация, когато познавачите на сънищата не са в състояние да кажат на царя за какво се отнася съня му, те са принудени да признаят, че „няма друг, който би могъл да го каже пред царя, освен боговете, чието жилище не е между хората“ ( Даниил 2:11 ).

Завладян от чувство на неудовлетвореност, царят заповядва да бъдат избити всички вавилонски мъдреци. Такова зверство не е било непознато в древния свят. Исторически източници свидетелстват, че заради конспирация Дарий І заповядва да бъдат екзекутирани всички мъдреци, Ксеркс убива инженерите, построили мост, който се е срутил. Когато Навуходоносор издава своята заповед, Даниил и приятелите му току-що са завършили обучението си и са допуснати в кръга на царските велможи. По тази причина издадената от царя смъртна заповед засяга и тях. Всъщност оригиналният език предполага, че екзекуцията е започнала веднага, а Даниил и приятелите му са щели да бъдат екзекутирани след това. Но Даниил с „благоразумие и мъдрост“ ( Даниил 2:14 ) отива при Ариох, който отговаря за извършването на екзекуциите. В крайна сметка той моли самия цар за време, за да разреши тайната на съня. Интересно е, че макар царят да обвинява магьосниците си, че се опитват да си купят „време“, той незабавно отпуска поисканото „време“ на Даниил. Пророкът със сигурност е бил на едно мнение с магьосниците, че нито едно човешко същество не може да разреши такава тайна, но за разлика от тях, той познава един Бог, Който може да разкрие както съдържанието, така и тълкуванието на съня.

`Теолозите говорят за „иманентността“ на Бога – фактът, че макар и толкова отличаващ се от творението, Бог все още може да е близък до него. Какво ни учи за иманетността на Бога до нас фактът, че Той дава на цар Навуходоносор такъв сън? (Вж. също Деяния 17:28 )`