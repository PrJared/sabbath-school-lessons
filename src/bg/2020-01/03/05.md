---
title: Образът – част втора
date: 15/01/2020
---

`Прочетете отново съня и неговото тълкувание ( Даниил 2:31-49 ). Какво ни учи това за Божието предузнание на световната история?`

Пророчеството, предадено чрез съня на Навуходоносор, ни дава обща пророческа схема и служи като мярка, с която да се доближим до по-подробните пророчества от Даниил, 7, 8 и 11 глава. Също така Даниил, 2 глава не е условно пророчество. Това е апокалиптично пророчество – категорично предсказание за предвиденото от Бога, което ще се случи в бъдеще.

- Главата от злато представлява Вавилон (626-539 г.пр.Хр.). Всъщност никой друг метал не може да представи по-добре от златото силата и богатството на Вавилонската империя. Библията го нарича „грабител на златото“ ( Исая 14:4 ) и „златна чаша в ръката Господна“ ( Йеремия 51:7 , сравни с Откровение 18:16 ). Древният историк Херодот докладва, че изобилие от злато е украсявало града.
- Гърдите и ръцете от сребро обозначават Мидо-Персия (539-331 г.пр.Хр.). Така както среброто е по-малко ценно от златото, Мидо-Персийската империя никога не постига великолепието на вавилонците. Нещо повече, среброто е подходящ символ за персийците, тъй като те използват сребро в своята данъчна система.
- Коремът и бедрата от мед символизират Гърция (331-168 г.пр.Хр.). Йезекиил 27:13 изобразява гърците като търгуващи с медни съдове. Гръцките войници са били известни с медните си доспехи. Каските, щитовете и бойните им оси са били съставени от месинг. Херодот разказва, че египетският фараон Псамтих І е видял в нахлуването на гръцките пирати изпълнението на думите на оракула, който предсказвал за „мъже от мед, идващи от морето“.
- Краката от желязо правилно представляват Рим (168 г.пр.Хр. – 476 г.сл.Хр.). Както обяснява Даниил, желязото представлява смазващата сила на Римската империя, която продължава да властва по-дълго от което и да било от предишните царства. Желязото е съвършеният метал за описание на тази империя.
- Ходилата, отчасти от желязо и отчасти от кал, представляват разделена Европа (от 476 г. до Второ пришествие на Христос). Сместа от желязо и кал осигурява подходяща картина за случилото се след разпадането на Римската империя. Макар че са правени много опити за обединяването на Европа, вариращи от брачни съюзи между кралските семейства до настоящия Европейски съюз, преобладават разделението и разединението и според това пророчество те ще си останат такива, докато Бог не установи вечното Си царство.