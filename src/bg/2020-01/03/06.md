---
title: Камъкът
date: 16/01/2020
---

`Прочетете Даниил 2:34,35,44,45. Какво ни учат тези стихове за окончателната участ на нашия свят?`

Най-същественото в съня е това, което ще се случи в „последните дни“ ( Даниил 2:28 ). Колкото и могъщи и богати да са, металните (и калните) царства не са нищо повече от прелюдия към установяването на Царството на камъка. Докато до известна степен металите и калта могат да бъдат продукти на човешкото производство, камъкът в съня идва, недокоснат от човешки ръце. С други думи, въпреки че всяко от предишните царства в крайна сметка приключва, Царството, представено от камъка, ще трае вечно. Ето защо метафората на камъка често символизира самия Бог (например Второзаконие 32:4; 1 Царе 2:2; Псалми 18:31 ), а камъкът също може да е символ на Месия ( Псалми 118:22; 1 Петър 2:4,7 ). По този начин няма нищо по-подходящо от фигурата на камъка, която да символизира установяването на Божието вечно царство.

Някои твърдят, че каменното царство е основано по време на земното служене на Исус и че разпространението на евангелието посочва, че Божието царство обхваща целия свят. И все пак царството на камъка се появява едва след като четирите основни царства са паднали и човешката история е достигнала времето на разделените царства, представени от ходилата и пръстите на образа. Този факт изключва изпълнението на пророчеството през І век, защото земното служене на Исус се състои по време на владението на Рим, четвъртото царство.

Но камъкът се превръща в планина. Тоест, „камъкът, който ударил образа, е станал голяма планина и е изпълнил целия свят“ ( Даниил 2:35 ). Такава планина напомня за хълма Сион – мястото, където стои храмът, т.е. конкретното представяне на Божието земно царство в старозаветните времена. Интересното е, че камъкът, отрязан от планината, се превръща в самата планина. Тази планина, която според текста вече съществува, най-вероятно сочи небесния Сион, небесното светилище, откъдето Христос ще дойде да установи вечното Си царство. Това царство ще намери своето окончателно изпълнение в Новия Йерусалим, който ще слезе от небето ( Откровение 21:1-22:5 ).

`Даниил, 2 глава предава точно вестта за всички царства до този момент. В такъв случай не е ли логично и мъдро да се доверим на пророчеството му за настъпването на последното царство, Божието вечно царство? Защо е толкова ирационално да не се вярва на пророчеството?`