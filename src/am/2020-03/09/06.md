---
title: 'በፍቅር የተነገረ ዕውነት'
date: 27/08/2020
---

ኢየሱስ ‹‹ለመወደድ ሲል›› ዕውነትን መናገርን ቸል አላለም፤ ምክንያቱም ፍቅር እንዲህ አያደርግም። ፍቅር ማለት ሁልጊዜም መልካምን ነገር ለሌላው የሚመኝ ነው። በዕውነት እና በፍቅር መካከል ተቃርኖ የለም። ዕውነት በፍቅር እና በቸርነት ሲነገር የፍቅር መገለጫ ነው። ኢየሱስ እንዲህ ብሎ ነበር። ‹‹“መንገዱ እኔ ነኝ፤ እውነትና ሕይወትም እኔው ነኝ›› (ዮሐ 14:6)። መዳኛ ብቸኛው መንገድ ኢየሱስ ነው(ሐዋ 4:12)። የእርሱ ጸጋ ድነትን ሰጥቶ የእርሱን ዕውነት እንድናውቅ እና በእርሱ ህይወት እንድንኖር አድርጎናል።ዕውነት ያለፍቅር ግትር ወዳለ ሕጋዊነት ይመራል፥ ይህም መንፈሳዊ ህይወትን የሚተናነቅ ነገር ነው። ደግሞ ያለ ዕውነት ‹‹ፍቅር›› ብቻ ማለት ደግሞ ፋይዳ ቢስ የሆነ አጉል ታጋሽ የሆነ ስሜታዊነትን ስለሚያስከትል፥ ሰዎችን በግራ መጋባት ማዕበል እንዲዋዥቁ ያደርጋል። በፍቅር የተነገረ ዕውነት ግን ፍጹም የሆነ ክርስቲያናዊ ህይወትን የሚያላብስ ግልጽ አቅጣጫን; ዓላማን እና መተማመኛን ያላብሳል።

`በ 1ኛ ጴጥሮስ 3:15፤ 2ኛ ጢሞቴዎስ 4:2፤እና ቲቶ 3:4; 5 የተጻፈውን እናንብብ። በእነዚህ ጥቅሶች ከሰፈሩት መግለጫዎች የምናገኘው በመጽሐፍ ቅዱሳዊ ዕውነት እና በትሁት ቅቡል መንፈስ የተንጠለጠለ ሚዛን ምንድነው?`

የአዲስ ኪዳን ጸሐፊዎች ከዕውነት በላይ ፍቅርን አጉልተው አናገኛቸውም። በጣም ውብ በሆነ መንገድ ፍቅርን ከዕውነት; ከጸጋ እና ከሕግ; ርህራሄ እና ታማኝነት ጋር ደባልቀውት እናያለን። ጴጥሮስ አማኝ ወዳጆቹን ሲያስጠነቅቅ እንዲህ አለ: ‹‹ክርስቶስን ጌታ አድርጋችሁ በልባችሁ ቀድሱት። እናንተ ስላላችሁ ተስፋ ምክንያት ለሚጠይቋችሁ ሁሉ መልስ ለመስጠት ሁል ጊዜ የተዘጋጃችሁ ሁኑ፤ ነገር ግን ይህን ሁሉ በትሕትናና በአክብሮት አድርጉት፤›› (1 ጴጥ. 3:15)።በሌላ አባባል፥ የምናምነው ነገር ምን እንደሆነ; ለምን እንዳመንነው ማወቅ; እና ምን እንዳመንን እና ለምን     እንዳመንን ለማብራራትም የምንችል መሆን አለብን። ይህ ማለት ለሁሉም ነገር መልስ ሊኖረን ይገባል ወይም ሌሎችን ስለእኛ ዕምነት እንዲሸነፉ ማድረግ መቻል አለብን ማለት አይደለም። ይልቁንም ‹‹በትህትና እና በአክብሮት›› ማለትም ትህትና በማሳየት እና የያዝነው ነገር ምን ያህል ዋጋ ያለው እንደሆነ በመገንዘብ፥ ዕምነታችንን ማብራራት እና መጠበቅ አለብን ማለት ነው።

ጳውሎስ ለታዳጊው የእርሱ ተተኪ የመከረው ምክር ደግሞ: ‹‹ቃሉን ስበክ፤ ጊዜው ቢመችም ባይመችም ዝግጁ ሁን፤ በታላቅ ትዕግሥትና በማስተማር አቅና፤ ገሥጽ፤ አበረታታም።›› (2 ጢሞ 4:2 አ.መ.ት.) ለቲቶ ደግሞ፥ ዳግም የተወለዱትን ሁሉ የእግዚአብሔር ቸርነት እና ፍቅር ብቻ ሊያድናቸው እንደቻለ ያሳስበዋል (ቲቶ 3:5)። እኛም ብንሆን፥ ዕውነትን ማቅረብ ያለብን በትህትና እና በአክብሮት ፍቅርን ተሞልተን ሊሆን ይገባል። ጌታችን ደግሞ የመጨረሻውን ዘመን መልዕክት ያለ ክርስቶስ እየሞተ ለሚገኘው ዓለም ቅቡል በሆነ አመለካከት ለማዳረስ አብረነው እንድንቆም ይጠራናል።

`ምናልባት አንድ ሰው ቀርቦ፥ ‹‹ለምን ክርስቲያን ሆንሽ/ሆንክ?›› ብሎ ቢጠይቅዎት ምላሽዎ እንዴት ይሆናል; ደግሞስ ለምን?`