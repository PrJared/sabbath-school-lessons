---
title: 'የግል ምስክርነት ሀይል'
date: 09/07/2020
---

በአግሪጳ ፊት የቀረበውን ጳውሎስን በድጋሚ እንመልከት እስቲ። በሄሮድስ ፊት የቀረበው ሃዋርያው ጳውሎስ አይሁዳዊ አርበኛ የሆነና በአይሁድ ነገስታት የመጨረሻው መስመር ላይ የነበረ ግለሰብ ነው። አግሪጳ አይሁድ ነኝ ይላል ነገር ግን በልቡ ሮማዊ ነበር። (የSDA Bible Commentary, vol. 6. P. 436ን ተመልከቱ)። በእድሜው የገፋው ሚሲዮናዊ የሆነው ሐዋሪያ በአያሌ ጉዞ የተዳከመ እና በመልካምና በክፉ መካከል በነበረው ትግል የቆሰለ ሰው ነው። እዚህ ጋ ሲቆም ግን ልቡ በእግዚአብሔር ፍቅር ተሞልቶ እና በአምላክ በጎነት ፊቱ ፈክቶ ነበር። በህይወቱ ምንም ነገር ቢከሰት; ምንም ያክል ስደት; መከራ ቢያጋጥመው እግዚአብሔር መልካም ነው ብሎ ማወጅ ይችላል።

አግሪጳ ሰዎችን በመልካም እይታ የማያይ; ተጠራጣሪ; ልበ ደንዳና እና ቅንነት ለሰፈነበት ስርአት ቸልተኛ የሆነ ሰው ነው። በተቃራው ጳውሎስ ደግሞ በእምነት የተሞላ; ለእውነት የተሰጠ እና ጽድቅን በመጠበቅ ታማኝ የሆነ ሰው ነው። በሁለቱ ሰዎች መካከል ላለው ንፅፅር ከዚህ በላይ መረጃ ሊሰጠን አይችልም። ክስ ሲቀርብ ሳለ ጳውሎስ ለመናገር ከአግሪጳ ፈቃድን ጠየቀ።

`ሐዋ.26:1-32ን አንብቡ። ጳውሎስ ለአግሪጳ የመሰከረው እንዴት ነበር? ከተናገራቸው ቃላት የምንማረው ምን ነገር አለ?`

ሩህሩህነት ልቦችን ሲከፍት ጨካኝ ባህሪ ደግሞ ልቦችን ይዘጋል። እዚህ ጋ ጳውሎስ ለአግሪጳ በሚያስነድቅ ሁኔታ ደግ ሆኖ ነበር። ሲጠራው ሳለ እንዲህ አለው “የአይሁድን ስርአት ክርክርንም ሁሉ አጥብቀህ አውቀሃልና” (ሐዋ.26:3)። ከዛም በዚህ መግቢያ በር የራሱን የንግግር ጉዳይ አቀረበ።

`በሐዋ.26:12-18 የጳውሎስን የመለወጥ ታሪክ አንብቡ ከዛም በሐዋ.26:26-28 ላይ ሁኔታው እንዴት በአግሪጳ ላይ ተፅዕኖን እንደፈጠረበት በጥንቃቄ ተመልከቱ። አግሪጳ በዚህ መንገድ ምላሽ የሰጠው ለምን ይመስላችኋል? በጳውሎስ ምስክርነት ውስጥ ያስደነቀው ነገር ምንድነው?`

በጳውሎስ ምስክርነት ውስጥ የሱስ እንዴት ህይወቱን እንደለወጠው መጥቀሱ እግዚአብሄር የለሽ በሆነው ንጉስ ላይ የፈጠረው ሃያል የሆነ ተፅዕኖ ነበረው። ከተለወጠ ህይወት በላይ ውጤታማ የሆነ ምስክርነት የለም። በእውነተኛ ልብ የተቀየረ ሰው ህይወት ምስክርነት በሌሎች ላይ አስደናቂ ተጽዕኖን ይፈጥራል። እግዚአብሔር የለሽ የሆኑ ነገስታት እንኳን በፀጋው ህይወታቸውን በተቀየሩ ሰዎች     በኩል ውስጣቸው ተነቃንቋል። እንደ ጳውሎስ ያለ አስገራሚ ታሪክ ባይኖረንም እንኳን በፀጋው ሁላችንም የሱስን ማወቅ እና በደሙ መዋጀት ምን ማለት እንደሆነ ልንነግራቸው እንችላለን።