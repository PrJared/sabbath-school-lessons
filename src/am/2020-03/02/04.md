---
title: 'የተለወጡ ህይወቶች ልዩነትን ያመጣሉ'
date: 07/07/2020
---

“ጴጥሮስና ዮሐንስም በግልጥ እንደተናገሩ ባዩ ጊዜ; መጽሐፍትን የማያውቁና ያልተማሩ ሰዎች እንደሆኑ አስተውለው አደነቁ። ከየሱስ ጋርም እንደነበሩ አወቁአቸው” (ሐዋ 4:13)። የአዲስ ኪዳንዋ ቤተ ክርስቲያን በፍጥነት እያደገች ሄደች። በጴንጤቆስጤ ቀን 3000 ሰዎች ተጠመቁ (ሐዋ. 2:41) ። ከጥቂት ሳምንታት በኋላ በሺዎች የሚቆጠሩ ሰዎች ወደ ቤተክርስቲያን ተጨመሩ (ሐዋ.4:4)። ወዲያውም ባለሥልጣናቱ ምን እየተካሄደ እንዳለ አወቁ። እነዚህ የአዲስ ኪዳን አማኞች ከክርስቶስ ጋር ነበሩ። ህይወታቸው ተለውጧል። በፀጋው ስለተለወጡ ዝም ማለት አልተቻላቸውም።

`ሐዋ.4:1-20ን አንብቡ። እዚህ ስፍራ ላይ ምን ሆነ? አለቆች ጴጥሮስና ዮሐንስን ዝም ለማሰኘት ሲሞክሩ ምን ተፈጠረ? ምን ምላሽ ነበር የሰጡት?`

እነዚህ አማኞች በክርስቶስ አዲስ ፍጥረት ስለሆኑ ታሪካቸውን መናገር አለባቸው። ጴጥሮስ; ጮሆ የሚናገረው አሳ አጥማጅ በእግዚአብሔር ፀጋ ተለውጧል። ያዕቆብ እና ዮሐንስ የነጎድጓድ ልጆች የተባሉትና ቁጣቸውን መቆጣጠር የሚቸግራቸው ሰዎች በእግዚአብሔር ፀጋ ተለውጠዋል። ደቀ መዛሙርት እና የቀደመችው ቤተክርስትያን አባላት እያንዳንዳቸው ዝም የማያሰኛቸውና ሊናገሩት የሚችሉት የራሳቸው ታሪክ አላቸው። ኤለን ጂ ኋይት “ወደ ክርስቶስ የሚመራ መንገድ” በሚለው መጽሐፏ ላይ የተናገረችውን ወሳኝ ንግግር እስቲ ያስተውሉ “በየሱስ ያገኘውን የከበረ ወዳጅነት ለሰዎች ለማሳውቅ በልቡ የሚሻ ሁሉ ሳይዘገይ ወደ ክርስቶስ ይቀርባል። የሚያድነው እና የሚቀድሰው እውነት በልቡ ውስጥ ተዘግቶ ሊቀር አይችልምና።”

የሃይማኖት መሪዎች ቁጥር 16 ላይ ምን እንደተናገሩ እስቲ ተመልከቱ። የተሰራውን ተአምር እውነትነት በገሃድ አውቀዋል፤ የተፈወሰው ሰው ፊት ለፊታቸው ቆሞ አይተውታልና። በዚህ ሁሉ ውስጥ ግን አስተሳሰባቸውን ለመቀየር አልወደዱም። ምንም እንኳን ይህን የመሰለ እንቢተኝነት ቢገጥማቸውም ጴጥሮስና ዮሐንስ ከመመስከር ወደኋላ አላፈገፈጉም።

`ክርስቶስን በማወቅና ክርስቶስን ለሌሎች በማካፈል መካከል ያለው ግንኙነት ምንድነው? በግላችን ክርስቶስን ማወቃችን ስለ እርሱ ለመመስከር እንድንችል የሚጠቅመን እንዴት አድርጎ ነው?`