---
title: 'የመንፈስ ስጦታዎች አላማ'
date: 04/08/2020
---

`1ቆሮ 12÷7 እና ኤፌ 4÷11-16ን አንብቡ። እግዚአብሔር የመንፈስ ስጦታዎችን የሚሰጥበት ምክንያት ምንድነው? የነዚህ ስጦታዎች አላማ ምንድነው?`

የመንፈስ ቅዱስ ስጦታዎች በርካታ አላማ አላቸው። ስጦታዎቹ የሚሰጡት ቤተክርስትያን የእርሱን አገልግሎት ከፍፃሜ እንድታደርስ ለማስቻል ነው። ለአለም ላይ ያላትን ተልዕኮ ከግብ የምታደርስ በአንድነት የቆመች ቤተክርስቲያንን እንዲፈጥሩ ታልመው ነው ስጦታዎቹ የሚሰጡን። እንደ ማገልገል; መስበክ; ማስተማር; ማበረታታት; እና መስጠት ያሉ የመንፈስ ስጦታዎችን ለቤተክርስትያን እንደተሰጠ የመፅሐፍ ቅዱስ ፀሀፍያን ፅፈዋል። እንግዳን ስለ መቀበል; ምህረት ስለ ማድረግ; ስለ እርዳታ; እና ስለ ደስተኛነት ስጦታዎችም ይነግሩናል። ሮሜ 12 እና 1ቆሮ 12 ላይ እነዚህ ስጦታዎች ከሞላ ጎደል ተጠቅሰዋል።

በተፈጥሮአዊ ክህሎቶቻችን እና በመንፈስ ስጦታዎቻችን መሀል ስላለው ግንኙነት እያሰቡ ሊሆን ይችላል። መንፈሳዊ ስጦታዎች በቤተክርስትያን እና በአለም ላይ ላለው ልዩ አገልግሎት አማኞችን ለማስታጠቅ መለኮት የሚያድላቸው ብቃቶች ናቸው። እነዚህ ስጦታዎች በመንፈስ ቅዱስ ተቀድሰው ለክርስቶስ አገልግሎት የዋሉ ተፈጥሮአዊ ክህሎቶችንም ያካትታሉ። ሁሉንም ተፈጥሮአዊ ክህሎቶችን የሰጠን እግዚአብሔር ነው፤ ነገር ግን ሁሉንም ለክርስቶስ አገልግሎት ላንጠቀምባቸው እንችላለን።

“የመንፈስ ስጦታዎች በምሳሌው ላይ የተጠቀሱት መክሊቶች ብቻ አይደሉም። ተፈጥሮአዊ ሆኑ መንፈሳዊ; የተማርናቸው ሆኑ የታደልናቸው; ሁሉንም ስጦታዎች ያካትታል። ሁሉንም ለክርስቶስ አገልግሎት መጠቀም አለብን። የእርሱ ደቀመዝሙር ስንሆን የሆነውን እና ያለንን ጠቅልለን ለእርሱ አሳልፈን እንሰጣለን። እነዚህን ለእርሱ የሰጠናቸውን ስጦታዎች ለሰዎች በረከት ለእርሱ ደግሞ ክብር እንዲሆኑ አጥርቶ እና አክብሮ ይመልስልናል።

ከዚህ በተጨማሪ; ሐዋርያት; ነብያት; ወንጌል ሰባኪዎች እና የቤተክርስትያን ሽማግሌዎች ሌሎች አባላትን እንዲያበረቱና እንዲያስታጥቋቸው ለአገልግሎት ተሹመዋል። (ኤፌ 4÷11-12)። የሁሉም የቤተ ክርስትያን አመራር ስራ ምዕመናን መንፈሳዊ ስጦታዎቻቸውን ለይተው የክርስቶስን አካል ለመገንባት እንዲጠቀሙበት ማስተማር እና ማገዝ ነው።

`ለቤተክርስትያን በረከት መሆን የሚችል በግል ወይም በስራ ጉዳይ የሚጠቀሙበት ተፈጥሮአዊ ክህሎት ምንድነው?`