---
title: 'ስጦታዎችን ማሳደግ'
date: 06/08/2020
---

`በማቴ 25:14–30 የተጠቀሰውን የመክሊት ሰጪ ሰው ታሪክ ያንብቡ። በዚህ ታሪክ ውስጥ በዋናነት የተንፀባረቀው ትምህርት ምንድነው? የመጀመሪያዎቹ ሁለት አገልጋዮች ተመስግነው የመጨረሻው የተረገመው ለምንድነው? ይህ ታሪክ መክሊቶቻችንን እንዴት መጠቀም እንዳለብን የሚያስተምረን እንዴት ነው? በተለይም ማቴ 25:29 ን ልብ ይበሉ።`

ያ ሰው ለአገልጋዮቹ እንደየአቅማቸው ነበር መክሊት የሰጣቸው።(ማቴ 25:15) እያንዳንዱ ሰው የተለያየ መጠን ነበር የተቀበለው። አንዱ አምስት;ሌላው ሁለት ሌላው አንድ። እያንዳንዱ አገልጋይ የተሰጠውን መክሊት በምን መልክ ጥቅም ላይ ማዋል እንዳለበት የሚወስነው እራሱ ነበር። እዚህ ጋ መስተዋል ያለበት ወሳኝ ነጥብ የተሰጣቸው መክሊት የራሳቸው እንዳልሆነ ነው። መክሊቶቹ በሀላፊነት የሾማቸው ሰው ንብረት ናቸው።

የመክሊቶቹ ባለቤት ማን ብዙ መክሊት ማን ትንሽ መክሊት ተሰጥቶታል የሚለው ጥያቄ አይደለም የሚያሳስበው። የሱ ጭንቀት በተሰጣቸው መክሊት ምን ሰሩበት     የሚለው ነው። ጳውሎስ በ 2ኛ ቆሮ 8:12 ላይ እንዲህ በማለት ይገልፀዋል። “በጎ ፈቃድ ቢኖር፥ እንዳለው መጠን የተወደደ ይሆናል እንጂ እንደሌለው መጠን አይደለም።” እግዚአብሔር ግድ የሚለው ምን ያህል አለን የሚለው ሳይሆን ባለን ምን አረግንበት የሚለው ነው። እግዚአብሔር የመጀመሪያዎቹን ሁለት አገልጋዮች ስለታማኝነታቸው አመሰገናቸው።

መክሊታቸውን በመጠቀማቸውም በዛላቸው። ያ ክፉ አገልጋይ ግን የተሰጠውን መክሊት ባለመጠቀሙ አልበዛለትም። “የአገልጋይነት መንፈስ ከእግዚአብሔር እና ከሰዎች ጋር የሚያዛምደን ገመድ ነው።”—Ellen G. White, Christ’s Object Lessons, p. 326. ያ ክፉ አገልጋይ ይህንን የማገልገል ዕድል አባክኖ በስተመጨረሻም ማገልገል የሚችልበትን መክሊት እራሱ ተነጠቀ። እግዚአብሔር የሰጠንን ስጦታዎች ለስሙ ክብር በምንጠቀምበት ጊዜ ይበዛሉ; እንዲሁም ያድጋሉ። እግዚአብሔር የሰጠንን ስጦታዎች እንዴት ነው መለየት የምንችነው? ለእርሱ አገልግሎት ሊጠቀመን ያቀደበትን መንገድ እንዲያሳውቀን በትህትና መፀለይ አለብን። ሲናገረን ደግሞ ወዲያው ተግባር ላይ ማዋል ይኖርብናል። በምንጠቀምባቸው ወቅት ስጦታዎቻችን ያድጋሉ። በአገልግሎታችንም እንረካለን።

`ስለ ምሳሌው እስቲ ያሰላስሉ ፤በራስዎ ህይወት ላይም ተግባራዊ ያድርጉት። እግዚአብሔር በሰጠዎት ስጦታ ምን አይነት ተግባር እየፈፀሙ እንዳለ አንዳች ትምህርት ይሰጥዎ ይሆን? ያለዎት ነገር በሙሉ የእግዚአብሔር መሆኑን ያስተውሉ።`