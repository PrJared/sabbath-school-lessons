---
title: 'ለአገልግሎት የተባበሩ፤ የተለያዩ የመንፈስ ስጦታዎች'
date: 02/08/2020
---

ደቀመዝሙርት አንዳቸው ከአንዳቸው ምን ያህል የተለያዩ እንደሆኑ አስተውለው ያውቃሉ? አመጣጣቸው; ማንነታቸው; ተፈጥሮአቸው እና ስጦታቸው በእጅጉ የተለያየ ነበር። ይህ ግን ለቤተክርስትያን ተግዳሮት አልነበረም ይልቁንም ጥንካሬ ሆነ እንጂ። ቀረጥ ሰብሳቢው ማቴዎስ ቁርጠኛ እና ሀቀኛ ነበር። በተቃራኒው ጴጥሮስ ደግሞ ለንግግር የሚቸኩል; ስሜታዊ እና ፈጣን ነበር ነገር ግን ተፈጥሮአዊ የአመራር ክህሎት ነበረው። ዮሐንስ ሩህሩህ ነበር ነገር ግን የተሰማውን ከመናገር ወደኃላ የማይል ነበር። እንድርያስ በማህበራዊ ህይወቱ ጠንካራ ነበር፤ ሌሎች የሚደርሱበት መንገድ የሚያሳስበው፤ ዙሪያ ገባውን የሚያስተውል ሰው ነበር። ቶማስ ጠያቂ ነበር አብዛኛውን ግዜም ተጠራጣሪ ነበር። እነዚህ ደቀመዛሙርት እያንዳንዳቸው የተለያየ ማንነት እና ስጦታ ቢኖራቸውም ለእርሱ ምስክር እንዲሆኑ እግዚአብሔር በሐይል ተጠቅሞባቸዋል።

`1ኛ ቆሮ 12÷12-13; 18-22 ያንብቡ። በእነዚህ ጥቅሶች ውስጥ የክርስቶስ አካል በሆነው ቤተክርስቲያን ውስጥ ሰዎች ስላላቸው የተለያየ ስጦታ አስፈላጊነት ምን እናስተውላለን?`

እግዚአብሔር የተለያየ አመጣጥ; ክህሎት እና ብቃት ያላቸውን ሰዎች ወስዶ ለአገልግሎት የሚያበቃቸውን የመንፈስ ስጦታ በመስጠት ይደሰታል። የክርስቶስ ብልቶች ሁሉም አንድ አይነት የሆኑ ተመሳሳይ ሰዎች አይደሉም። ተመሳሳይ አስተሳሰብ ያላቸውም አይሆኑም። ቤተክርስትያን በክርስቶስ እና በቃሉ ፍቅር ተዋህደው፤ ይህን ፍቅር እና እውነት ለአለም ለማጋራት የቆረጡ የተለያየ ስጦታ ያላቸው ሰዎች፤የተጋጋለ እንቅስቃሴ ውጤት ነች። (ሮሜ 12÷4 1ኛ ቆሮ 12÷12)።

የክርስቶስ አካላት የተለያየ ስጦታ አላቸው፤ እያንዳንዱ ትልቅ ዋጋ ያለው ሲሆን፤ ሁሉም ለክርስቶስ አካላት ጤናማ እንቅስቃሴ ወሳኝ ናቸው። አይን; ጆሮ እና አፍንጫ የተለያየ አገልግሎት ኖሯቸው ለሰው አስፈላጊ እንደሆኑ; ሁሉም ስጦታዎች አስፈላጊ ናቸው። (1ኛ ቆሮ 12÷21-22)   			    የሰውነት አካሎቻችሁን ስትመለከቱ ትናንሽ አካላት ሳይቀሩ ወሳኝ ሚና አላቸው። የአይን ሽፋሽፍቶችን ያስተውሉ። ሲታዩ ጠቃሚ ማይመስሉት የአይን ሽፋሽፍቶቻችን ባይኖሩን የአቧራ ብናኞች ዕይታችንን ይጋርዱብናል፤ ከዚህ የተነሳ ታክሞ ሊድን የማይችል ጉዳት ሊያስከትልብን ይችላል። ምናልባትም ያን ያህል አስፈላጊ የማይመስለው የቤተክርስቲያን አባል ወሳኝ የሆነ የክርስቶስ አካል እና የመንፈስ ስጦታ የተቸረው ነው። እነዚህን ስጦታዎች ለእግዚአብሔር ስናውላቸው እያንዳንዳችን ዘላቂ ለውጥ ማምጣት እንችላለን።3

`ምንም እንኳን ልዩ ክህሎት ያሎት ቢሆንም እርሶ ማድረግ የማይችሉት ሌሎች አባላት ማድረግ የሚችሏቸው ነገሮች ምንድናቸው? ይህ እንዴት በተገቢው ስፍራችን እንድንገኝ ያደርገናል?`