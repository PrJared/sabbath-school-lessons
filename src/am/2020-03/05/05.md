---
title: 'መንፈስ ቅዱስ; የእግዚአብሔር ቃል እና ምስክርነት'
date: 29/07/2020
---

የአዲስ ኪዳን ቤ/ክ ምስክርነት ማዕከል ያደረገው የእግዚአብሔርን ቃል ነበር። ጴጥሮስ በጴንጠቆስጤ ቀን ባደረገው ስብከት ክርስቶስ መሲህ መሆኑን ለማረጋገጥ በርካታ የብሉይ ኪዳን መፅሐፍትን ጠቅሷል። እስጢፋኖስም እየሞተ የመሰከረው ምስክርነት በብሉይ ኪዳን የተጠቀሰ የእስራኤል ታሪክ ነበር። ጴጥሮስ“እግዚአብሔር ቃሉን በክርስቶስ እየሱስ ለእስራኤል ልጆች እንደላከው” በሐዋ 10÷36 ላይ ይናገራል። ከዛም ለቆርነሌዎስ የትንሳኤውን ታሪክ አካፈለው።

ሐዋርያው ጳውሎስ በተደጋጋሚ የመሲሁን ምፃት በተመለከተ በብሉይ ኪዳን የተተነበየ ታላላቅ ትንቢቶችን ይጠቅሳል። ፊሊጶስ ደግሞ ለኢትዮጵያዊው እውቀት ፈላጊ በኢሳይያስ 53 ላይ የተጠቀሰውን ትንቢት አስፈላጊነት አስረዳው። በሁሉም አጋጣሚዎች ፤ ደቀ-መዛሙርት የራሳቸውን ሳይሆን የእግዚአብሔርን ቃል ነበር ያወጁት። በመንፈስ የተመራ የቃሉ መረዳት የአገልግሎታቸው መሰረት ነበር።

`ሐዋ 4÷4; 31፤ ሐዋ 8÷4 ሐዋ 13÷48; 49; ሐዋ 17÷2; ሐዋ 18÷24 ያንብቡ። እነዚህ ጥቅሶች በመንፈስ ቅዱስ; በእግዚአብሔር ቃል እና በአዲስ ኪዳን ቤተክርስቲያን ምስክርነት መሐል ስለነበረው ቁርኝት ምን ያስተምሩናል።`

ቅዱሳን መፅሐፍትን እንዲፅፉ ሰዎችን የመራው ያው መንፈስ በቃሉ ውስጥ አልፎ የሰዎችን ህይወት የመለወጥ ስራን ይሰራል። መፅሐፍ ቅዱስ የክርስቶስ ህያው ቃል በመሆኑ በእርሱ ውስጥ ህይወት- ሰጪ ሐይል አለ።

`2ኛ ጴጥ 1÷21 እና ዕብ 4÷12ን ይንብቡ። የእግዚአብሔር ቃል የሰዎችን ህይወት የመለወጥ ከፍተኛ ሐይል የኖረው ለምንድነው?`

“አለማትን ካለመኖር ወደ መኖር የጠራቸው በእግዚአብሔር ቃል ውስጥ ያለው የመፍጠር ሀይል ነው። ይህ ቃል ሐይል አለው፤ ሕይወት ይሰጣል። እያንዳንዱ ትዕዛዝ ተስፋ አለው፤ በደስታ ተቀብለው፤ ከሕይወትዎ ጋር ካዋሀዱት ዘለዓለማዊውን ሕይወት ይሰጣል። የተፈጥሮን ሕግ ቀልብሶ የሰውን ልብ እንደገና በእግዚአብሔር አምሳል ይፈጥራል። “(Ellen G. White, Education p.126). መፅሐፍ ቅዱስ እንደዚህ ያለ ከፍተኛ ሰዎችን የመለወጥ ሐይል ያለው ቅዱስ ቃሉ እንዲፃፍ ሰዎችን ያነሳሳቸው ያው መንፈስ ቅዱስ ቃሉን በምናነብበት ግዜ የመለወጥን መንፈስ ስለሚያሳድርብን ነው።

ለሌሎች ቃሉን በምናካፍልበት ወቅት ደግሞ ይኸው መንፈስ ቅዱስ በቃሉ በኩል ሕይወታቸውን የመለወጥ ስራ ይሰራል። እግዚአብሔር የእኛን ሳይሆን የራሱን ቃል ለማክበር ነው ቃል የገባው። ሐይል ያለው በእግዚአብሔር ቃል ውስጥ እንጂ በሰዎች ግምት ውስጥ አይደለም።