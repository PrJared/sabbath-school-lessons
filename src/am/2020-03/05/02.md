---
title: 'እየሱስ እና የመንፈስ ቅዱስ መውረድ ተስፋ'
date: 26/07/2020
---

እየሱስ ደቀመዛሙርትን ትቶ ወደ ሰማይ በመመለሱ የተፈጠረባችውን ፍርሀት ያከመው የመንፈስ ቅዱስ መውረድን ተስፋ በመስጠት ነበር።”እኔ እንድሄድ ይሻላችኋል።እኔ ባልሄድ አጽናኙ ወደ እናንተ አይመጣምና፤እኔ ብሄድ ግን እርሱን እልክላችኋለሁ።”(ዮሐ።16:7)አፅናኝ የሚለው ቃል በግሪክ ጰራቅሊጦስ ሲሆን እርዳታ ወይም ድጋፍ ለመስጠት አብሮ የሚሆንን ሰው የሚገልፅ ነው። የመንፈስ ቅዱስ አንዱ እና ዋንኛው ተግባር በምስክርነት ግዜ ከአማኞች አጠገብ አብሮ በመሆን ሀይልንና ምሪትን መስጠት ነው። ለእየሱስ በምንመሰክርበት ጊዜ ብቻችንን አይደለንም። እውነትን ሊሰሙ ወደሚወዱ ልበ-ቅኖች ሊመራን አብሮን ይሆናል። እኛ እነሱን ከማግኘታችን አስቀድሞ ልባቸውን ያዘጋጃል።አንደበታችንን መንፈስ ቅዱስ ይቆጣጠራል፤ የአድማጮችን ህሊና ይወቅሳል እንዲሁም ለጥሪው ምላሽ እንዲሰጡ ያበረታታቸዋል።

`ዮሐ።15÷26-27 እና ዮሐ.16÷8 ያንብቡ። እነዚህ ጥቅሶች በምስክርነት ወቅት መንፈስ ቅዱስ ስለሚኖረው ሚና ምን ይነግሩናል?`

መንፈስ ቅዱስ የሚመሰክረው ወይም ደግሞ የሚያብራራው ስለ እየሱስ ክርስቶስ ነው። የመንፈስ ቅዱስ የመጨረሻ ግብ ጥሪውን ሊቀበሉ የወደዱ ሰዎችን በሙሉ ወደ እየሱስ ክርስቶስ መምራት ነው። የመንፈስ ቅዱስ ዋነኛ ተልዕኮ እየሱስን ማክበር ነው። ስለዚህም አማኞች ስለ ክርስቶስ እንዲመሰክሩ ያነሳሳቸዋል። በዙሪያችን ላሉ ሰዎች መመስከር የምንችልበትን እድል እንድንመለከት አይናችንን በመክፈት እነርሱ ደግሞ የወንጌሉን መልዕክት እንዲቀበሉ ሁኔታውን ያመቻችላቸዋል። የዮሐንስ ወንጌል “አለምን ስለ ሐጥያት ይኮንናል” በማለት በግልፅ ያስቀምጣል።

(ዮሐ 16÷8)። በሌላ አነጋገር ከእግዚአብሔር ምን ያህል እንደራቁ በማሳየት ንስሀ እንዲገቡ ልባቸውን ይኮረኩራል። ስለ ፅድቅም ደግሞ አለምን ይወቅሳል። መንፈስ ቅዱስ የሰራነውን ሐጥያት ገልፆ ማሳየት ብቻ ሳይሆን በፅድቅ እንድንመላለስም ደግሞ ያስተምረናል። ከእኛ የቆሸሸ ማንነት ከቶ የማይነፃፀር እና የራቀ ቅድስና ያለውን እየሱስን ያሳየናል። የመንፈስ ቅዱስ ስራ ምን ያህል ክፉዎች እንደሆንን ማሳየት ብቻ ሳይሆን፤ እየሱስ ደግሞ ምን ያህል መልካም; ሩህሩህ; አዛኝ እና አፍቃሪ እንደሆነ በማሳየት እሱን እንድንመስል መቅረፅ ነው።

በቀላሉ ምስክርነት ማለት እየሱስን ለማክበር ከመንፈስ ቅዱስ ጋር መተባበር ነው። በመንፈስ ሀይል እና ምሪት ውስጥ በመሆን ህይወታችንን ስለቀየረው ጌታ እንመሰክራለን።

`ነፍሳትን የማዳን ስራ በምንሰራበት ወቅት ፤ የልብ መለወጥን የምናመጣው እኛ ሳንሆን መንፈስ ቅዱስ መሆኑን ማስታወስ ያለብን ለምንድነው?`