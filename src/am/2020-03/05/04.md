---
title: 'መንፈስ ቅዱስ እና ምስክርነት'
date: 28/07/2020
---

በመላው የሐዋርያት መፅሀፍ መንፈስ ቅዱስ በሐይል ተገልጧል። አማኞች በተለያየ መንገድ ስለ ጌታ በሚመሰክሩበት ጊዜ መንፈስ ቅዱስ አግዟቸዋል እንዲሁም አማኞችን በመጠቀም ሌሎችን አገልግሏል። በከባባድ ሁኔታዎች ውስጥ ሆነው በመመስከራቸው የደረሰባቸውን ተግዳሮትና ፈተና እንዲቋቋሙ ብርታት ሆኗቸዋል። ወደ ልበ-ቅን እውነት ፈላጊዎችም መርቷቸዋል። ወደ አንድ አላማ ከማምራታቸው ቀደም ብሎ የከተማውን ነዋሪዎች ልብ የማዘጋጀት ስራ ይሰራ ነበር። ከቶውንም ያላሰቡትን በሮች ይከፍትላቸው ነበር አንደበቶቻቸውንና ድርጊቶቻቸውንም ያበረታ ነበር።

`የሐዋ 7÷55 ; ሐዋ 8÷29፤ ሐዋ 11÷15; ሐዋ 15÷28-29 እና ሐዋ 16÷6-10ን ያንብቡ። በእነዚህ ጥቅሶች ውስጥ መንፈስ ቅዱስ ለምስክርነት የወጡ ደቀመዛሙርትን በምን መልኩ ነው ያገዘው? ወይም መንፈስ ቅዱስ በጥቅሶቹ ውስጥ ምን አይነት ሚና ነበረው?`

በመጀመሪያው ክፍለ ዘመን የመንፈስ ቅዱስ ዘርፈ-ብዙ አገልግሎት በእውነትም አስደናቂ ነበር። ከላይ የተጠቀሱት መንፈስ ቅዱስ ከሰራቸው ስራዎች መሀል ለማሳያ ያክል የቀረቡ ጥቂት ምሳሌዎች ናቸው። አቅላቸውን ስተው እና በጭካኔ ተሞልተው በድንጋይ በሚወግሩት ሰዎች ፊት እስጢፋኖስ ስለጌታው እንዲመሰክር አበረታው። ተዓምራዊ በሆነ መልክ ፊሊጶስን ተፅዕኖ ፈጣሪ እና እውነት ፈላጊ ወደ ሆነ ኢትዮጵያዊ መርቶ የአፍሪካ አህጉር በሯን ለወንጌል እንድትከፍት አደረጋት።

አህዛብ አማኞችም የመንፈስ ቅዱስን ስጦታ እንደሚቀበሉ ለጴጥሮስ የማረጋገጫ ምልክት ሰጠው። በመገረዝ ጉዳይ ዙሪያ ቤተ ክርስቲያን ለሁለት ልትከፈል ጫፍ     በደረሰችበት ወቅት ቤተክርስቲያንን ወደ አንድነት ሲያመጣ በሐዋርያው ጳውሎስ በኩል መላው የአውሮጳ አህጉር ለወንጌል የተከፈተ እንዲሆን አድርጓል። በአዲስ ኪዳን ቤተክርስቲያን ውስጥ የመንፈስ ቅዱስ ንቁ ስራ እንደነበረ በዛሬዋ ቤተክርስቲያንም ሊሰራ ነቅቶ እየጠበቀ ነው። ሊያበረታን; ሊያጠነክረን; ሊያስተምረንና ሊመራን; አንድ ሊያደርገን እና የአለማችን ታላቅ ተልዕኮ ወደ ሆነው ሰዎችን ወደ ክርስቶስ እና ወደ እውነቱ ወ ደመምራት ሊያመጣን ይፈልጋል።

`ማስታወስ ያለብን በጥንቷ ቤ/ክ እና በሐዋርያት ዘመን እንደነበረው ዛሬም ቢሆን መንፈስ ቅዱስ ንቁ እና በስራ ላይ መሆኑን ነው። የመንፈስ ቅዱስ ኃይል በሕይወታችን እንዲገለጥ ክፍት እና ምቹ እንድንሆን ዕለት በዕለት ማድረግ የሚገባን ነገር ምንድነው? እኛን በመጠቀም እና በእኛ ውስጥ አልፎ እንዲሰራ የምናስችለው ምን አይነት ምርጫዎችን በመምረጥ ነው?`