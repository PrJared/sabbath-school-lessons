---
title: 'የእግዚአብሔር ቃል ማሳያዎች'
date: 09/08/2020
---

`እስቲ መዝ. 119:105;ኤር. 23:29;ሉቃ. 8:11; እና ማቴ. 4:4ን ያንብቡ። በእነዚህ ምንባቦች ከተመለከቱት ማሳያዎች ውስጥ የእግዚአብሔርን ቃል ለመግለጽ ጥቅም ላይ የዋሉት አምስቱ ምን ምን ናቸው? እነዚህ አምስት ማሳያዎች የእግዚአብሔርን ቃል እንዲወክሉ የተመረጡት ለምን ይመስልዎታል?`

በእነዚህ ምንባቦች ውስጥ የተመለከቱት ልዩ ልዩ ምልክቶች የእግዚአብሔርን ቃል ዋነኛ የሆኑ ተግባራት የሚያመለክቱ ናቸው።ቃሉን ከሌሎች ጋር መካፈል፥ ህይወትን ፍንትው አድርጎ ከሚያሳይ ብርሃን ጋር አንድ ነው። ኢየሱስ፥ “የዓለም ብርሃን” እንደመሆኑ፥ ስለ እግዚአብሔር ምንነት ስለ ባህርይው ያላቸውን ያለማስተዋል ጨለማ ጥሶ ያልፋል።በአለማስተዋል የጨለሙ ህሊናዎች፥ ከእግዚአብሔር ቃል የተነሣ በመንፈስ ቅዱስ ብርሃናማ ይሆናሉ። ኤርሚያስ እንደሚናገረው ከሆነ፥ የእግዚአብሔር ቃል እንደ መዶሻ እና እንደ እሳት ነው። ይህም በህይወታችን ውስጥ ያለውን የኃጢዓት ዕድፍ ሁሉ ያቃጥላል ደግሞም ደንዳናውን ልባችንን ይሰብራል። ሰዎች በቅዱስ ቃሉ ውስጥ የኢየሱስን ክብር እንዲያዩ ስንረዳቸው ሣለ፥ የደነደኑ ልቦቻቸው ይሰበራሉ፥ ደግሞም የፍቅሩ እሳት የራስወዳድነትን; የስግብግብነትን; የክፉ ምኞትን እና የእኔነትን ዕድፍ ሁሉ ያቃጥላል።

የእግዚአብሔር ቃል በዘር ተመስሏል። አንድ ዘር ዓይነተኛ የሆነ መገለጫው ቢኖር ህይወት የሚመነጭበት መሆኑ ነው።ዘሮች ለመብቀል ጊዜ ይወስድባቸዋል።ሁሉም ዘሮች በአንድ ዓይነት ጊዜ እኩል አይበቅሉም።ደግሞም ሁሉም ተክሎች በተመሣሣይ ሁኔታ እኩል አያድጉም።ነገር ግን ነገሮች መልካም እስከሆኑ ድረስ፥በዘሩ ውስጥ ያለው     ህይወት አፈሩን ሰንጥቆ አዲስ ህይወት በመሆን ጸድቆ ይወጣል።የእግዚአብሔርን ቃል ዘር በሌሎች ልብ እና ህሊና ውስጥ በምንዘራበት ጊዜ፥ውጤቱን ሁልጊዜም ወዲያውኑ ላናይ እንችላለን፤ ዳሩግን ዝም ያለች ብትመስልም ይህች ዘር እያደገች ነው፥ እናም በእግዚአብሔር በራሱ ጊዜ፥ ምናልባት ለመንፈስ ቅዱስ ጥሪ ምላሽ ይሰጡና፥ ለእግዚአብሔር መንግስት መኸር ሆነው ይገባሉ።

ኢየሱስ የእርሱን ቃል እንደ ህይወት እንጀራ አድርጎ በምሳሌ አስቀምጧል። ብዙዎቻችን እንደምናውቀው ደግሞ፥ መልካም ከሆነ የእንጀራ ጉርሻ እኩል እርካታን የሚያስገኙልን ነገሮች ጥቂት ናቸው። የእግዚአብሔር ቃል የነፍሳችንን ርሃብ የሚያጠግብ እና የውስጥ መንፈሳዊ ጥማታችንን የሚያረካልን ነገር ነው።ከቃሉ ውስጥ የተገባልንን ቃልኪዳኖች ለሌሎች በሚያካፍሉበት ጊዜ ይህም ቃል ኢየሱስ መሆኑን እነርሱ እንዲገነዘቡ ስለሚያስችሏቸው፥ ህይወታቸው በእርሱ መልካምነት ይለወጣል; በፍቅሩ ይማረካል; በጸጋው ይደመማል; በመገኘቱም ይረካል።

`አንዴ እንደገና፥ ከመጽሐፍ ቅዱስ ብቻ ለማወቅ ስለምንችላቸው ዕውነታዎች እስቲ እናሰላስል። ለእኛ ትምህርት ስለሚሆነን ነገር ምን ያህል ዋጋ ልንሰጠው እንደሚገባን ይህ ምን ያስተምረናል?`