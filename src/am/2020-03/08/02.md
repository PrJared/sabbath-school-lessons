---
title: 'ኢየሱስ ለህዝቡ የነበረው አመለካከት'
date: 16/08/2020
---

ኢየሱስ ሁልጊዜም ሌሎችን ይመለከት የነበረው በመልካም ጎናቸው ነው። በውስጣቸው ያለውን መልካምነት መዝዞ ያወጣ ነበር። በወቅቱ ከነበሩት የኃይማኖት መሪዎች ይደርስበት ከነበረው ወቀሳ አንዱ ‹‹ይህ ሰው ኀጢአተኞችን ይቀበላል፤ ከእነርሱም ጋር ይበላል›› (ሉቃ 15:2 አ.መ.ት.) ነበር። እነርሱ ‹‹ርኩሳን›› ብለው ከሚያስቧቸው ጋር ኀብረትን በማድረጉ ላይ ችግር ነበረባቸው። የሃይማኖት አተያይ ከመሰብሰብ ይልቅ ለመበተን የሚያደላ ነበር። ኢየሱስ ስለራሱ ሲናገር: ‹‹ኀጢአተኞችን እንጂ ጻድቃንን ልጠራ አልመጣሁምና።›› ብሎ ሲናገር በጣም ተገርመውበታል (ማቴ. 9:13)።

ጻፎች; ፈሪሳውያን እና ሰዱቃውያን የሚከተሉት ሃይማኖትን መከላከል ላይ መሠረት ያደረገ ነበር። በእነርሱ እምነት፥‹‹በሀጢዓት ላለመበከል ማድረግ የሚቻለንን ሁሉ እናድርግ›› የሚል ነበረ። ኢየሱስ ደግሞ የሚያስተምረው ፍጹም የተገላቢጦሹን ነበር። በዓለም እባብ የተሞላ ጉድጓድ ውስጥ ዝፍቅ ብሎ ገባ እንጂ ሊሸሽ አልሞከረም። እርሱ ‹‹የዓለም ብርሃን›› (ዮሐ. 8:12) ነውና።

`ማቴዎስ 5:13; 14 ላይ የተጻፈውን ያንብቡ፤ የእርሱን ተከታዮች ለመመሰል ኢየሱስ የተጠቀማቸው ሁለት ማሳያዎች ምንድናቸው? እነዚህን ማሳያዎች በተለየ ሁኔታ ለመጠቀም የፈለገው ለምን ይመስልዎታል? ደግሞም በዮሐ. 1:9;ዮሐ.12:46;ፊልጵ. 2:15 የሚገኙትንም ያንብቡ።`

በጥንታዊቷ ዓለም ጨው በጣም ጠቃሚ ከሆኑ ሀብቶች መካከል አንዱ ነበር። እጅግ በጣም ትልቅ ዋጋ ያለው ነገር ስለሆነ፥ አንዳንድ ጊዜ ሮማውያን ባለምዋሎች በመገበያያነት ይጠቀሙበት ነበር። የትልቅ ባለጠግነት ምልክት ነበር። ምግብን ለማጣፈጥ እና ለማቆየትም ያገለግል ነበር። ኢየሱስም የጨውን ተምሳሌት ተጠቅሞ ለተከታዮቹ በማስተማሩ፥ ዕውነተኛ የሆነው የሐብት መለኪያ በዓለም ላይ ኃያል የሆኑ እና ባለጠጋ ሰዎች ያላቸው እንዳልሆነ እየነገራቸው ነበር። ዕውነተኛው የዓለም ሐብት ለእግዚአብሔር መንግስት ሲሉ ልዩነትን ለማምጣት ጥረት የሚያደርጉ ቁርጠኛ ክርስቲያኖች ናቸው። በፍቅር የሚያደርጉት ከራስ ወዳድነት የጸዳ ተግባር የዓለምን መልካምነት እና የከባቢውን ጣዕም ይጠብቃል።

ኢየሱስ የተጠቀመው ሁለተኛው ተምሳሌት (በማቴዎስ 5:14) የምናገኘው ሲሆን፥ ‹‹የዓለም ብርሐን›› ስለመሆን የሚያወራው ነው። ብርሃን ከጨለማ አይሸሽም። በጨለማ ይፈነጥቃል። ከጨለማ ተለይቶ አይወጣም። ጨለማውን ሰነጣጥቆ በማለፍ ጨለማውን ብርሃን ያደርጋል።የኢየሱስ ተከታዮች የዚህን ዓለም ጨለማ ሰነጣጥቀው በጎረቤቶቻቸው; በመንደራቸው; በአነስተኛ እና ትላልቅ ከተሞችም ጭምር በማለፍ በእግዚአብሔር ክብር እንዲያጥለቀልቁ ይጠበቅባቸዋል።

`ኢየሱስ በዮሐንስ ወንጌል 17:15–18 የተናገረውን አይተን፥ ከዓለም መለየትን እና ከዓለም የመጠንቀቅን አሳብ የምንገነዘበው እንዴት ነው? እነዚህ ነገሮች አንድ ናቸውን? ኢየሱስ ለተከታዮቹ ሲጸልይ ከዓለም እንድታወጣቸው ሳይሆን እንድትጠብቃቸው ብሎ የለመነው ምን ለማለት ፈልጎ ነው? እንዲህ ማድረግ የምንችለው እንዴት ነው?`