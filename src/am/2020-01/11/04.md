---
title:  በመልአኩ መነካት
date:  10/03/2020
---

`ዳንኤል 10:10-19ን ያንብቡ። መልአኩ ዳንኤልን በነካው ቁጥር ምን ይሆን ነበር?`

በመለኮት ብርሃን ነጸብራቅ ምክንያት ነብዩ ዳንኤል ወደቀ። ከዚያም መልአኩ መጣና ነካው እና አጽናናው። ትረካውን ስናነብ መልአኩ ዳንኤልን ሶስት ጊዜ እንደነካው እንመለከታለን። የመጀመሪያው መንካት ነብዩን እንዲቆም እና ከሰማይ የሚመጣውን ማጽናኛ ቃል እንዲሰማ አደረገው። ‹‹እርሱም እንዲህ አለኝ። ዳንኤል ሆይ፥ አትፍራ ልብህ ያስተውል ዘንድ፥ ሰውነትህም በአምላክህ ፊት ይዋረድ ዘንድ ካደረግህበት ከመጀመሪያው ቀን ጀምሮ ቃልህ ተሰምቶአል እኔም ስለ ቃልህ መጥቻለሁ።››(ዳንኤል 10:12)። የዳንኤል ጸሎት ሰማይን አንቀሳቅሶ ነበር። ለእኛ ይህ እግዚአብሔር ጸሎታችንን እንደሚሰማ ያረጋግጥልናል ይህ ደግሞ በመከራ ጊዜ ታላቅ መጽናኛ ነው።

የሁለተኛ መንካቱ ዳንኤልን እንዲናገር አስቻለው። ነብዩ በጌታ ፊት ቃላቶቹን ማውጣት እና ፍርሃቱን እና ስሜቱን መግለጽ ቻለ። ‹‹እነሆም፥ የሰው ልጅ የሚመስል ከንፈሬን ዳሰሰኝ የዚያን ጊዜም አፌን ከፍቼ ተናገርሁ በፊቴም ቆሞ የነበረውን፦ ጌታዬ ሆይ፥ ከራእዩ የተነሣ ሕመሜ መጣብኝ፥ ኃይልም አጣሁ።ይህ የጌታዬ ባሪያ ከዚህ ከጌታዬ ጋር ይናገር ዘንድ እንዴት ይችላል? አሁንም ኃይል አጣሁ፥ እስትንፋስም አልቀረልኝም አልሁት። ››(ዳንኤለ 10:16-17)። ስለዚህ እግዚአብሔር ለእኛ መናገር ብቻ አይደለም አንደበታችን እንዲከፈት እና ስለ ስሜታችን ; ፍላጎታችን እና ተስፋችን መናገር እንችል ዘንድ ይፈልጋል።

ሶስተኛው መንካት ኃይልን አመጣለት። ዳንኤል ብቁ እንዳልሆነ ሲገነዘብ መልአኩ ነካው እና በእግዚአብሔር ሠላም አጽናናው። ‹‹እጅግ የተወደድህ ሰው ሆይ፥ አትፍራ ሰላም ለአንተ ይሁን በርታ፥ ጽና አለኝ። ›› (ዳንኤል 10:19)። አስታውሱ መልአኩ ወደ ዳንኤል የተላከው; መረጃን እና ማስተዋልን ለመስጠት; ለጸሎቱ ምላሽ ነው። በሌላ አባባል; በዳንኤል 11 የሚመጣው ራዕይ ስለ እየሩሳሌም ወቅታዊ ሁኔታ የዳንኤልን ሐዘን እና ጸሎት ተከትሎ ዳንኤልን ለማበረታታት ነበር። እግዚአብሔር በእኛ በኩል ሆኖ ሠላም ሊኖረን ይችላል; ምንም እንኳን ጥቃትን ብንጋፈጥም። የፍቅር መንካቱ የወደፊቱን በተስፋ እንመለከት ዘንድ ያስችለናል።

`“ለእኛ በተለመደው የሕይወት እርምጃ ; ምን አልባት ሰማይ በጣም ቅርብ ነው” (ኤለን ጂ. ኋይት ; የዘመናት ምኞት; ገጽ 48)። ምን ያህል ጊዜ ነው ሰማይ እና ምድር በቅርበት ስለመተሳሰራቸው የሚያስታውሱት? ይህ እውነታ በአእምሮአችሁ እና በልባችሁ ሁልጊዜ ብትጠብቁት ምን ያህል አኗኗራችሁ የተለየ ይሆናል?`