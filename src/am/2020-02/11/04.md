---
title:  ትንሹን ቀንድ መለየት
date:  03/06/2020
---

ለብዙ ምዕተ ዓመታት የፕሮቴስታንት ተሃድሶ ንቅናቄ መሪዎች በዳን.7 እና በዳን.8 ላይ የሚገኘው የትንሹ ቀንድ ሃይል የሮም ቤተክርስቲያን መሆኑን ለይተው አውቀዋል። ለምን?

`ዳን.7:1-25 እና 8:1-13ን አንብቡ። በሁለቱም ምዕራፎች ውስጥ የምናገኘው የትንሹ ቀንድ ተመሳሳይ ባህሪ ምንድነው? እንዴትስ ለይተን እናውቀዋለን?`

በዳን.7 እና 8 ላይ የተጠቀሱ ሰባት የጋራ ባህሪያቶች እነዚህ ናቸው (1) ሁለቱም ቀንድ ብለው ነው የገለጹት (2) ሁለቱም ላይ አሳዳጅ ሀይል ሆነው ቀርበዋል (ዳን.7:21; 25፤ 8:10; 24)። (3) ሁለቱም ላይ ራሳቸውን ከፍ ከፍ የሚያደርጉና በእግዚአብሔር ላይ የስድብን ቃል የሚናገሩ ናቸው (ዳን.7:8; 20; 25፤ 8:10; 11; 25)። (4) ሁለቱም ላይ ትኩረታቸው የእግዚአብሔር ህዝቦች ናቸው (ዳን.7: 25፤ 8:24)። (5) ሁለቱም ምዕራፎች ላይ ተግባሮቻቸው ተብራርቶ የተገለፀው በትንቢታዊ ጊዜ ነው (ዳን.7:25፤ 8:13-14)። (6) ሁለቱም ምእራፎች ላይ እስከ መጨረሻው ጊዜ ድረስ ቆይተዋል (ዳን.7:25-26፤ 8:17-19) እና (7) ሁለቱም ላይ ከተፈጥሮ ውጪ በሆነ ሀይል ጠፉ (ዳን.7:11; 26፤ 8:25)።

ታሪክ እንደሚያስረዳው የመጀመሪያው መንግስት ባቢሎን ነው (ዳን.2:38); ሁለተኛው ደግሞ ሜዶንና ፋርስ (ዳን.8:20); ሶስተኛው ግሪክ (ዳን.8:21)። ከነዚህ መንግስታት በኋላ ሮም እንደ መጣች ታሪክ በማያጠራጥር መንገድ ያስረግጥልናል። ዳንኤል 2 ላይ ሮምን የወከለው ብረት እኩሉ ብረት እኩሉ ሸክላ ሆኖ እስከተቀላቀለው የእግሩ ክፍል ድረስ ይዘልቃል። ያም እስከ ዘመን ፍጻሜ ድረስ ነው። ዳንኤል 7 ላይ የምናገኘው ትንሹ ቀንድ ከአራተኛው አውሬ ጋር የመጣ ነገር ግን የዚህ አራተኛ አውሬ አካል ሆኖ የቀጠለ ነው። ከሮም ዘንድ ወጥቶ ለ1260 አመታት የፖለቲካና ሃይማኖታዊ ተፅዕኖውን ያሳረፈው የትኛው ሀይል ነው? (ዳን.7:25ን ተመልከቱ ከታሪክ እና ትንቢት ጋር ገጣሚ የሆነ አንድ ሀይል ቢኖር ጳጳሳዊው ሮም ነው። ጳጳሳዊው ሮም ወደ ስልጣን የመጣው ከአውሮፓውያን አስር ባርቤሪያ ነገድ መሪዎች ውስጥ ሶስቱን ከነቃቀለ በኋላ ነው (ዳን 7፤24)። ጳጳሱ “ከቀደሙት ሁሉ ይለያል” (ዳን.7:24)።

ከሌሎች ነገዶች ለየት የሚያደርገው ነገር ተገልጾልናል። ጳጳሳዊው ሮም “በልኡሉም ላይ የስድብን ቃል ይናገራል” (ዳን 7፤25)። እናም “እስከ ሰራዊትም አለቃ ድረስ ራሱን ታላቅ አደረገ” (ዳን.8:11)። የክርስቶስን ስልጣን ነጥቆ ጳጳሱ በርሱ ቦታ ለመተካት ጣረ። ጳጳሳዊው ስርአት የስደትን ትንቢትም ፈጽሟል “እስከ ሰማይ ሰራዊት ድረስ       ከፍ አለ” (ዳን.7:25) ብዙዎችንም “ወደ ምድር ጣለ” (ዳን.8:10)። ይህ የሆነው ፕሮቴስታንቶች ባመጡት የተሃድሶ ንቅናቄ ምክንያት ሲታረዱ ነው”። ጳጳሱ “ዘመናትንና ሕግን ይለውጥ ዘንድ ያስባል” (ዳን.7:25)። ይህን የሚያደርገውም ሁለተኛውን ትዕዛዝ በማስወገድና 4ተኛውን ትዕዛዝ ሰንበትን ወደ እሁድ ቀን በመቀየር ነው።

`ዳንኤል 2; 7 እና 8 ላይ እንደምናገኘው ከግሪክ በኋላ እስከመጨረሻው ዘመን ድረስ የሚቆይ አንድ ሀይል ተነሳ ይለናል። አሁን ጳጳሳዊ በሆነ ደረጃ ላይ ያለ ቢሆንም ከሮም ውጪ ይህ ሃይል ማን ሊሆን ይችላል? ከፖለቲካ አንፃር ትክክል እንዳልሆነ ተደርጎ ቢያስቡም ወቅታዊ እውነትን ያዘለውን የሶስቱን መላዕክት መልዕክት መማር ወሳኝ የሆነው ለምንድነው?`