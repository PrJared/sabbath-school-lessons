---
title:  መጽሐፍ ቅዱስ መጽሐፍ ቅዱስን ሲፈታ
date:  29/04/2020
---

የማያወላዳ የመጽሐፍ ቅዱስ አንድነት ስላለ ብቻ ነው መጽሐፍ ቅዱስ ራሱን በራሱ የሚፈታው። ያለዚህ አንድነት መጽሐፍ ቅዱስ የራሱን ትርጉም አብርቶ የሚያሳይ አይሆንም። የመጽሐፍ ቅዱስ አንድ ክፍል ሌላኛውን የመጽሐፍ ቅዱስ ክፍል ይፈታል ይህም ተያያዥነት ያላቸውን ክፍሎች ለመረዳት ቁልፉ ነገር ነው።

`ሉቃስ 24:27; 44; 45ን አንብቡ። የሱስ እርሱ ማን እንደሆነ ለመግለጽ መጽሐፍ ቅዱስን መለስ ብሎ የጠቀሰው እንዴት ነው? መጽሐፍ ቅዱስን እንዴት መጠቀም እንዳለብን ከዚህ ምን እንማራለን?`

መጽሐፍ ቅዱስ ራሱን በራሱ እንዲተረጉም የማድረጉ ውበት ደግሞ ሌላ ተጨማሪ ብርሃን የሚፈነጥቅ ትርጉም ማግኘታችን ነው። ይህን በማድረጋችን የራሳችንን ሃሳብ ለማረጋገጥ የተለያዩ ጥቅሶችን በአንድነት በማምጣት ማጥናት አይገባንም። ይልቁንም ልዩ ጥንቃቄ በማድረግ እያንዳንዱን ጥቅስ ማየት አለብን። ከጥቅሱ በፊትና በኋላ ያሉትን ጉዳዮች ግንዛቤ ውስጥ በማስገባት ከመመርመራችን ባለፈ የመጽሐፉ የጥቅስ አውድ የተገኘበት ሁኔታን ከግንዛቤ ውስጥ ማስገባት አለብን። ከዚህም በተጨማሪ ጳውሎስ በቃሉ እንደተናገረው “አስቀድሞ የተፃፈው ሁሉ ለትምህርታችን ተጽፎአልና” (ሮሜ.15: 4)። በተገለፀው ነገር ላይ ቃሉ የሚነግረንን ነገር ማጥናት አለብን።

“መጽሐፍ ቅዱስ ራሱን በራሱ ይገልጻል። ቃሉ ከቃሉ ጋር መነፃፀር አለበት። ተማሪዎች ቃሉን በሙላት ለመረዳት የተለያዩ የቃሉ ክፍሎች ያላቸውን መስተጋብር ማየት አለባቸው። አንድ ሰው የእውቀቶች ሁሉ ማዕከላዊ የሆነውን ፍሬ ሃሳብ ማለትም እግዚአብሔር አስቀድሞ በዚህች አለም ላይ ታላቁ ተጋድሎ ሲነሳ ያዘጋጀውን የድነት ሥራ እቅድ እውቀት ማግኘት አለበት።” Ellen G. white, Educaiton, p.190. ቃሉን ከሌላኛው የቃሉ ክፍል ጋር ስናነፃፅር መጽሐፍ ቅዱስን በጥልቀት ማጥናታችን ተገቢ ነው። ከተቻለ የመጽሐፍ ቅዱስ መነሻ ቋንቋ የሆኑትን ዕብራይስጥ ግሪክን ከትክክለኛ የመጽሀፍ ቅዱስ ትርጉም ጋር ማጥናት አለብን። ምንም እንኳን መጽሐፍ ቅዱስን በጥሩ ሁኔታ ለመረዳት መጽሐፍ ቅዱስ የተፃፈበትን የመነሻ ቋንቋ ማወቅ የግድ      አስፈላጊ ነው ባይባልም ከተቻለ ግን በእርግጠኝነት ትልቅ እገዛ ያደርግልናል። ካልሆነም ቃሉን በታማኝነት እና በፀሎት በትህትና እና የመሰጠት አመለካከት ማጥናት ታላቅ ፍሬን እንድናፈራ ያስችለናል።

`ስለ አስተምሮአችን አስቡ ለምሳሌ ስለ ሙታን ሁኔታ፤ ጥቂት የተመረጡ ጥቅሶች ላይ ትኩረታችንን ስናደርግና ሌሎች ጥቅሶችን ስንተው ወደ ስህተት ይመራናል። መጽሀፍ ቅዱስ ስለ አንድ ርዕስ የሚያስተምረንን ነገር በትክክል በመረዳት መጽሐፍ ቅዱስ ስለዛ ርዕስ የሚነግረንን ጥቅሶች በሙሉ የማንበብ አስፈላጊነትን እንዴት ያስተምረናል?`