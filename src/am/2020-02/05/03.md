---
title:  የመጽሐፍ ቅዱስ አንድነት
date:  27/04/2020
---

መጽሐፍ ቅዱስ ስለራሱ የሚነግረን “የእግዚአብሔር መንፈስ ያለበት መጽሐፍ” ብሎ ነው (2ጢሞ.3:16)። “ትንቢት ከቶ በሰው ፈቃድ አልመጣምና” እነዚህ ሰዎች “በመንፈስ ቅዱስ ተነድተው ተናገሩ” (2ጴጥ. 1:20-21)። የመጽሐፍ ቅዱስ ደራሲ እግዚአብሔር ከሆነ የተለያዩ ወሳኝ ጉዳዮችን በተመለከተ በምንማረው ትምህርት ጥቅሶች ውስጥ መሰረታዊ የሆነ አንድነትና መጣጣም እንዳለ እንረዳለን።

`ቲቶ 1:9 እና 2ጢሞ. 1:13ን አንብቡ። ለእምነታችን የመጽሐፍ ቅዱስ አንድ የመሆን አስፈላጊነት ምን ያህል ነው?`

ከመለኮታዊ ትርጓሜ በፈለቀው መሠረት አንድነት እና ውስጥ ለውስጥ ባለው ህብረት ብቻ ነው መጽሐፍ ቅዱስ ራሱ የራሱ ተርጓሚ የሆነው። መጽሐፍ ቅዱስ   			      አስተምህሮው ላይ ትክክለኛ አንድነት ከሌለው ሌሎች ማናቸውም ጉዳዮች ላይ የአስተምህሮ መጣጣም ማየት አንችልም። ያለ መጽሐፍ ቅዱስ አንድነት ቤተክርስቲያን እውነትን ከውሸት ለይታ ልትቃወም አትችልም። የዲሰፕሊን እርምጃ ለመውሰድና ከእግዚአብሔር ቃል ያፈነገጠውን ሃሳብ ለማረም መሰረት ታጣለች። መጽሐፍ ቅዱስም የማሳመንና ነፃ የማውጣት ሀይሉን ያጣል። የሱስ እና የመጽሐፍ ቅዱስ ደራሲያን የመጽሐፍ ቅዱስ አንድነት ምንጩ መለኮት እንደሆነ ይረዳሉ። ይህንን የምናየው አያሌ የብሉይ ኪዳን ጥቅሶችን በተመጣጠነና በተጣጣመ ደረጃ የመጥቀስ የጋራ ልምምድ ስለነበራቸው ነው። (ሮሜ.3:10-18፤ እዚህ ጋር ጳውሎስ ከመክ.7:20፤ መዝ.14:2-3፤ 5:9፤ 10:7 እና ኢሳ.59:7-8 የሚገኙ ጥቅሶችን ጠቅሶ እናያለን)።

የመጽሐፍ ቅዱስ አንድነት የሚያመለክተን ነገር ቢኖር የመጽሐፍ ቅዱስን ትምህርቶች ስናጠና ትምህርታችንን አንዲት የጥቅስ ሃሳብ ላይ ከመመስረት ይልቅ ሁሉንም የመጽሐፍ ቅዱስ ክፍሎች ከግንዛቤ ውስጥ ማስገባት አለብን።

`መጽሐፍ ቅዱሳችን ውስጥ የሚቃረኑ የሚመስሉ ጥቅሶችና ሃሳቦችን ስናገኝ ምን ማድረግ አለብን? ምላሽ ለማግኘት ምን እንስራ?`