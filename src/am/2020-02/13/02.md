---
title:  ህያው የእግዚአብሄር ቃል እና መንፈስ ቅዱስ
date:  15/06/2020
---

የእግዚአብሔርን ቃል ስናጠና በጥንቃቄ እና ትክክለኛ በሆነ ዘዴ መሆኑ በጣም አስፈላጊ ነው። ልክ እንደዚሁ ሁሉ እንደውም በበለጠ ደረጃ አስፈላጊው ነገር የተማርነውን በህይወታችን መለማመድ ነው። መጽሐፍ ቅዱስን የማጥናት የመጨረሻው ግብ ታላቅ እውቀትን በሚደንቅ ሁኔታ መያዝ ላይ የተመሰረተ አይደለም። ግቡ ቃሉን ጠንቅቆ ማወቅ ሳይሆን ጠንቅቀን ያወቅነውን የእግዚአብሔር ቃል ህይወታችንንና የአስተሳሰባችንን መንገድ መቀየሩ ላይ ነው።

ግድ ሊለን የሚገባው ነገር ቢኖር እርሱ ነው። የተማርነውን እውነት ለመኖር ፈቃደኛ መሆን ማለት ለመጽሐፍ ቅዱስ እውነት ራስን አሳልፎ ለመስጠት ፈቃደኛ መሆን ማለት ነው። ይህን መምረጥ አንዳንዴ አስጨናቂ ትግል ውስጥ እንድንገባ ያደርገናል። ምክንያቱም የምንዋጋው ውጊያ ከኛ አስተሳሰብ እና ህይወት በላይ የበላይነት ካለው ሀይል ጋር ነው። እናም በስተመጨረሻ ወስነን የምንመርጣቸው ሁለት ጎራዎች ብቻ አሉ።

`ፊሊ.2:12-16ን አንብቡ። እነዚህ ጥቅሶች እንዴት መኖር እንዳለብን ምን ይነግሩናል?`

አዎ; እግዚአብሔር በኛ ውስጥ ይሰራል ነገር ግን ይህንን የሚሰራው መጽሐፍ ቅዱስን እንድናስተውል ጥበብን በሚሰጠን መንፈስ ቅዱስ አማካኝነት ነው። ከዚህም በተጨማሪ እንደ ሀጢያተኛ ሰብአዊ ተፈጥሮአችን የእግዚአብሔርን እውነት ብዙ ጊዜ በመቃወም የእግዚአብሔርን ቃል ስንታዘዝ ለራሳችን ሀሳብ እንተዋለን (ሮሜ.1:25፤ ኤፌ.4:17-18)። ያለ መንፈስ ቅዱስ የእግዚአብሔርን መልዕክት ልንወድ አንችልም። ተስፋ የለም; መተማመን የለም; የፍቅር ምላሽም አይኖርም። በመንፈስ ቅዱስ አማካኝነት እግዚአብሔር በእርግጥም ይህንን ይለናል። “ስለ በጎ ፈቃዱ መፈለግንም ማድረግንም በእናንተ የሚሰራ እግዚአብሔር ነውና” (ፊሊ. 2:13) ።

መንፈስ ቅዱስ ጥልቅ ወደሆነው ወደ ቃሉ መረዳት እና በቃሉ ወደ መደነቅ ደስታ ሊመራን የሚሻ መምህራችን ነው። የእግዚአብሔር ቃልን እውነት ወደ እኛ ትኩረት በማምጣት በእውነቶቹ አዲስ እይታ እንዲኖረን ያደርገናል። በዚህም       የተነሳ ህይወታችንን በሙሉ በታማኝነት እና ለእግዚአብሔር ፈቃድ በፍቅር ወደ መታዘዝ ባህሪ ያመጣዋል። “ያለ መንፈስ ቅዱስ እርዳታ ማንም ቃሉን ሊያብራራ አይቻለውም። ነገር ግን ቃሉን በትህትናና ለመማር ፈቃደኛ በሆነ ልብ ስንወስደው የእግዚአብሔር መላዕክት በእውነቱ ማረጋገጫ ሊያስደምሙን ከኛ ጎን ይቆማሉ።” Ellen G. white, Selected message, book 1, p. 411። በዚህ መንገድ መንፈሳዊ ነገሮች የሚተረጎሙት በመንፈስ ነው (1ቆሮ.2:13-14)። የእግዚአብሔርን ቃል “ማለዳ ማለዳ” (ኢሳ.50:4-5) በደስታ ለመከተልም ይቻለናል።

`ፊል.2:16 እንደሚነግረን ከሆነ “የህይወትን ቃል እያቀረባችሁ” ይለናል። ይህ ምን ማለት ይመስልዎታል? ይህንን ማድረግ የሚቻለን እንዴት ነው? ተመሳሳይ ነገር የሚያስተምረንን ዘዳ.4:4ን ተመልከቱ። በዚህ ሁሉ ሂደቱ ውስጥ የእኛ ሚና ምንድነው?`