---
title:  ከእግዚአብሔር ቃል ጋር የፀጥታ ጊዜያት
date:  18/06/2020
---

ህይወታችን በግርግር በውጥረትና በጭንቀት የመሞላት አዝማሚያ አለው። አንዳንድ ጊዜ ለመኖርና ጠረጴዛችን ላይ ምግብ እንዳይታጣ ታትረን መስራት ይጠበቅብናል። ሌላ ጊዜ ደግሞ በህይወት አስፈላጊ የሆኑ ነገሮች ሲኖሩን ሌሎች ተጨማሪ ነገሮችን ስለምንፈልግ ብዙ ውጣ ውረድ ውስጥ እንገባለን። እኛን ደስተኛና ሙሉ ያደርገናል ብለን የምናስባቸውን ነገሮች ለማግኘት እንፈልጋለን። ነገር ግን ሰለሞን በመክበብ መጽሀፍ ላይ እንደሚያስጠነቅቀን ከሆነ ይህ የማይሆን ነገር ነው።

ምክንያቱ ምንም ይሁን ምን ህይወታችን አስፈሪ በሆነ ሁኔታ በስራ ውጥረት የተሞላ ነው። ስለዚህ በዚህ የሥራ ውጥረት መካከል እግዚአብሔርን ገሸሽ ማድረግ ይቀለናል። ስላላመንን ሳይሆን በማንበብ; በመጸለይ እና ወደ ጌታ በመቅረብ ጥራት ያለውን ጊዜ ማሳለፍ ባለመቻላችን ብቻ ነው። እርሱ “ትንፋሽህን በእጁ ይዟል” (ዳን.5:23)። ጥራት ያለውን ጊዜ ከእግዚአብሔር ጋር ከማሳለፍ ይልቅ ትኩረታችንን በሌሎች ነገሮች ላይ በማድረግ በቀላሉ አቅጣጫ እንዲቀይር ልናደርግ እንችላለን።

ሁላችንም እያወቅን በዝግታ አዳኛችን ከሆነው የሱስ ጋር የምናሳልፋቸው ጊዜያቶች ያስፈልጉናል። ለማድመጥ ቆም እስካላልን ድረስ መንፈስ ቅዱስ እንዴት አድርጎ ይናገረናል? ቃሉን በማንበብ እና በፀሎት ከእግዚአብሔር ጋር ግንኙነት በማድረግ የተለየ የጽሞና ጊዜ መውሰዳችን ነው የመንፈሳዊ ሕይወታችን ምንጭ የሚሆነን።

`መዝ.37:7፤ መዝ.46:10 እና መዝ.62:1-2; 5ን አንብቡ። እነዚህ ጥቅሶች የፀጥታ ጊዜ ከእግዚአብሔር ጋር ስለማሳለፍ ምን የሚያስተምሩን ነገር አለ? ለምንድነው ከእግዚአብሔር ጋር የፀጥታ ጊዜ መውሰድ አስፈላጊ የሆነው።`

አንድን ሰው ስትወዱ ከዛ ከምትወዱት ሰው ጋር በማሳለፋችሁ ትደሰታላችሁ። ያለ ምንም መረበሽ ቃሉን የምታነቡበት እና የምትረዱበትን አንድ ስፍራ ምረጡ። ግርግር በሞላው ሕይወትዎ ውስጥ ይህ ሊሳካ የሚችለው ለመገናኘት የተለየ ጊዜ ሆን ብላችሁ መመደብ ስትችሉ ብቻ ነው። ብዙ ጊዜ የቀኑ የመጀመሪያ ጊዜያት የፀጥታ ደቂቃዎችን ለማግኘት የተመረጡ ጊዜያቶች ናቸው።       ስራ ከመጀመራችን በፊት ያሉት ጊዜያቶች ለቀሪው የቀን ክፍለ ጊዜያቶች ሁሉ በረከት ሆነው ሊቆዩ ይችላሉ። ምክንያቱም ያገኛችኋቸው ውድ የሆኑ እሳቤዎች ለብዙ ሰአታት አብረዋችሁ ይዘልቃሉና። ነገር ግን ያለምንም መረበሽ ከእግዚአብሔር ጋር ለመገናኘት ትክክለኛውን ደስ የሚያሰኝ ጊዜ በማግኘት ረገድ የፈጠራ አቅማችሁን ተጠቀሙ።

ከማንኛውም ነገር ይልቅ ከህያው አምላክ ጋር በፀሎት መገናኘት ህይወታችን ላይ ተጽዕኖን ይፈጥራል። በስተመጨረሻም የሱስን እንድንመስል እገዛ ያደርግልናል።

`ከእግዚአብሔር ጋር ብቻ ጊዜ ለማሳለፍ ሆነ ብላችሁ ምን ያክል ፈልጋችሁ ታውቃላችሁ? እነዚህ ጊዜያቶች ምን ይመስላሉ? ይህ እንዴት አድርጎ ነው ስለ እግዚአብሄርና ስለ ፍቅሩ እውነታ የበለጠ እንድንረዳ ሊያግዘን የሚችለው?`