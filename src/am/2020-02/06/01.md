---
title:  ትርጉም ለምን አስፈለገ?
date:  02/05/2020
---

### ለዚህ ሳምንት ጥናት የሚከተሉትን ጥቅሶች አንብቡ
ሉቃስ 24:36-45፤ 1ቆሮ. 12: 10፤ 1ቆሮ. 14:26፤ ሐዋ. 17:16-32፤ ዮሐ.12:42-43።

> <p>የሣምንቱ ጥናት መሪ ጥቅስ</p>
> “ያለ እምነትም ደስ ማሰኘት አይቻልም፤ ወደ እግዚአብሔር የሚደርስ እግዚአብሔር እንዳለ ለሚፈልጉትም ዋጋ እንዲሰጥ ያምን ዘንድ ያስፈልገዋል።” (ዕብ.11:6) ።

መ  ጽሐፍ ቅዱስን ማንበብ ማለት መጽሐፍ ቅዱስን መተርጎም ማለት ነው። ነገር ግን ያን እንዴት እናድርግ? ምን አይነት መርሆዎችንስ እንጠቀም? የምናገኛቸውን የተለያዩ የጽሁፍ አይነቶች በምን አይነት ሁኔታ እናስተናግዳቸው? ለምሳሌ የምናነበው ክፍል ምሳሌያዊ ንግግር; በህልም የተገለፀ ትንቢታዊ ምሳሌ ወይንስ ታሪክን የሚተርክ ጽሁፍ ነው? ከቃሉ አውድ በመነሳት የምናነሳቸው እንደነዚህ ያሉ ወሳኝ ጥያቄዎች ራሳቸው የትርጉም ስራ ተግባራት አካል ናቸው። አንዳንድ ሰዎች መጽሐፍ ቅዱስን እንደ መለኮት የጥበብ ቃል በመውሰድ ምሪትን እንደሚያገኙ ተስፋ በማድረግ ቃሉን እንዲሁ በዘፈቀደ ከፍተው ጥቅሶችን የሚያነቡበት ጊዜ ነበር። ነገር ግን የተለያዩ ጥቅሶችን በዘፈቀደ እያገናኙ ማንበብ እንግዳ ወደሆነና ወደተሳሳተ ድምዳሜ እንድንደርስ ያደርገናል።

ለምሳሌ አንድ ባል ወደ ሌላ ሴት ሄዶ ሚስቱን ቢተዋት ሚስትየዋ የሚከተለውን ጥቅስ ስታገኝ ታላቅ ማረጋገጫ እንዳገኘች ልትቆጥር ትችላለች “በአንተና በሴቲቱ መካከል ጠላትነትን አደርጋለሁሁ” (ዘፍ.3:15)። ይህን ጥቅስ መሰረት አድርጋ በመያዝ የባልዋ ጉዳይ እንደማይዘልቅ ልታምን ትችላለች!        ያለ አውዱ የቀረበ ማንኛውም ጥቅስ የአንድን ሰው አጀንዳና ሃሳብ በፍጥነት ለማስረፅ ቀድሞ የቀረበ ነው። ስለዚህ መጽሐፍ ቅዱስን ለማንበብ ያክል ብቻ ሳይሆን በትክክል ለመተርጎም ማንበብ አብዝቶ ከኛ ይጠበቃል። የዚህን ሳምንት ትምርት አጥንተው ለሚያዝያ 10 ሰንበት ይዘጋጁ።