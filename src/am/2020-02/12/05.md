---
title:  ቆራጥነትና ታጋሽነት
date:  11/06/2020
---

`ገላ.6:9ን አንብቡ። ለሌሎች መልካም ስናደርግ በጽናት ማድረግ እንዳለብን ጳውሎስ እንደነገረን ሁሉ ከባድ ጥያቄዎችን ለመረዳት ስንሞክርም መያዝ ያለብንም ተመሳሳይ አመለካከት ነው። ችግሮችን ስንፈታ ቆራጥነትና ታጋሽ መሆን አስፈላጊ የሆኑት ለምንድነው ?`

ታላቅ የሆነ ስኬት ሁልጊዜ ጥንካሬን ይፈልጋል። በቀላሉ ያገኘነውን ነገር ብዙ ጊዜ ቀላል አድርገን የማየት ነገር አለን። በመጽሐፍ ቅዱስ ውስጥ የምናገኛቸው ከባድ የሆኑ ክፍሎች ጭንቅላታችን እንዲሰራና በቆራጥነት እና በትዕግስት ምላሽ እንድንፈልግ ስለሚያደርገን ጉዳዩ ምን ያክል ወሳኝ እንደሆነ ይገልጽልናል። መጽሐፍ ቅዱስን በማጥናት ትርጓሜውንና መልዕክቱን የበለጠ ለማግኘት በሚደረግ ጥረት የጠፋ ጊዜ ሁሉ በመልካም ሁኔታ የጠፋ ጊዜ ነው። ምናልባትም በትጋት የመጽሐፍ ቅዱስን ምላሽ ለረጅም ጊዜ ለማግኘት መጣር በስተመጨረሻ ላይ ለችግሩ ምላሽ ካገኘንለት ጉዳይ ይልቅ ታላቅ በረከት ያለው ነው። ተስፋ ለሚያስቆርጥ ችግር መፍትሄ ማግኘት በራሱ እጅግ የተዋበ ነገር ነውና።

ፈጥነን እነዚህን ከባድ ነገሮች መፍታት አልቻልንም ማለት መፍትሄ የላቸውም ማለት አይደለም። ይህንን የማስረጃ እውነታ የምናይበት መንገድ አስገራሚ ነው። በመጽሐፍ ቅዱስ ውስጥ አስቸጋሪ ክፍል ሲገጥማቸው ትንሽ ሙከራ አድርገው ምላሽ ባጡ ጊዜ ወዲያውኑ ለዚህ ችግር መፍትሄ የለውም ብለው የሚደመድሙ ብዙዎች ናቸው። አንዳንዶች በመጽሐፍ ቅዱስ ተአማኒነት ላይ ጥያቄን ያነሳሉ። ነገር ግን መርሳት የሌለብን ነገር ቢኖር ማየት ተስኖን ሳናውቅ ቀርተን ወይንም ደግሞ የሰው ልጆች ጥበብ ውሱን ሆኖ እንጂ ምናልባት ምላሹ በጣም ቀላል ይሆናል። የአልጄብራን ሂሳብ ትምህርት ገና የጀመረ ሰው ከባድ የሆነን ክፍል ለመስራት ግማሽ ሰአት ቢወስድበትና በከንቱ ቢደክም እርሱ መልሱን ማግኘት ባለመቻሉ መፍትሄ ማግኘት ፈጽሞ አይቻልም ብሎ ሊናገር ይችላል ብላችሁ ታስባላችሁ? የመጽሐፍ ቅዱስ ጥናታችንም ልክ እንዲሁ ተመሳሳይ ነው።

ምላሽ ለማግኘት ጠንካራ ጥረት እያደረጋችሁ እንኳን አንዳንድ ከባድ የሆኑ ክፍሎች ቢገጥሟችሁም ለጊዜው ተወት አድርጉትና በዚሁ ጊዜ እግዚአብሔር  			      ግልጽ ያደረገላችሁን ነገር ተለማመዱት። አንዳንድ መንፈሳዊ እይታዎች የሚገኙት እግዚአብሔር አስቀድሞ እንድናደርገው የነገረንን ነገረ ለመከተል ፈቃደኛ ከሆንን በኋላ ነው። ስለዚህ መጽሐፍ ቅዱስን ስታጠኑ ጽኑ እና ታጋሽ ሁኑ። ትዕግስት በመጨረሻው ጊዜ የአማኞች ባህርይ መገለጫ ነው። (ራዕይ 14:12ን ተመልከቱ) ።

`በትጋት እና በትዕግስት አስቸጋሪ የመጽሐፍ ቅዱስ ክፍሎችን ከሚያጠኑ ሰዎች ምን እንማራለን? እውነትን ለመመርመር ተስፋ እንዳይቆርጡ ሌሎችን እንዴት አድርገን እናበረታታቸው? በመጽሐፍ ቅዱስ ውስጥ ከባድ ክፍሎች ሲያጋጥሙን ልንፈራና ልንጠነቀቅ የሚገባን ለምንድው?`