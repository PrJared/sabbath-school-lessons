---
title:  ከባድ ጥቅሶችን በታማኝነት እና በጥንቃቄ ለመረዳት መሞከር
date:  09/06/2020
---

ልትረዷቸው የተቸገራችሁባቸው ጥቅሶች ወይም የጥቅስ ስብስቦች ከሌሎች ጥቅሶች ጋር ወይንም ካለው እውነታ ጋር አልጣጣም ብሏችሁ ያውቃል? በአንድም ወይም በሌላ ጊዜ ይህ ችግር አላጋጠመም ብሎ መገመት አዳጋች ነው። ጥያቄው ታዲያ እንዴት ምላሽ ሰጣችሁ ወይንም ደግሞ ወሳኙ ጥያቄ እንዴት አድርጋችሁ መልስ ልታገኙ ትችላላችሁ? የሚል ነው።

`1ዜና.29:17; ምሳሌ 2:7; 1ጢሞ.4:16ን አንብቡ። እነዚህ ጥቅሶች ከባድ የሆኑ ጥቅሶችን እንዴት ለመረዳት መጣር እንዳለብን ምን ይነግሩናል?`

ታማኞች ስንሆን ብቻ ነው ከበድ ያሉ ጥቅሶች በበቂ ሁኔታ ሊገጥሙን የሚችሉት። ለመረዳት ከባድ የሆኑ ጥቅሶችን አድበስብሰን ወይም እንዲሁ ደብቀን እንዳናልፍ የሚጠብቀን ነገር ቢኖር ታማኝነታችን ነው። ታማኝነት ጥራዝ ነጠቅ ከሆነና       በጥልቀት ካልተመረመረ ምላሽ እንድንቆጠብ ያደርገናል። እግዚአብሔር በታማኝነት እና በሀቀኝነት ይደሰታል። ስለዚህ በምናደርገው ድርጊት ሁሉ ላይ በመጽሐፍ ቅዱስ ጥናታችን ላይ ሳይቀር ይህንን ባህሪ ለማስረፅ መሞከር አለብን።

ታማኝ የሆኑ ሰዎች ከባድ የመጽሐፍ ቅዱስ ክፍሎችን ለመረዳት ሲሞክሩ የሚያቀርቡት መረጃ ከአውዱ እንዳልወጣ; በቋንቋቸው በኩል እውነቱ እንዳልተበረዘ ወይንም ደግሞ ሌሎችን ለማሳመንና ወደ ስህተት እንዳይመሩ ጥንቃቄ ያደርጋሉ። ከባድ በሆኑ ጥቅሶች ዙርያ የተድበሰበሰ ወይንም በቂ ያልሆነ መልስ ከመስጠት ይልቅ እርግጠኛ የሆነ ምላሽ እስክናገኝ ጊዜ ሰጥቶ መጠበቅ የተሻለ ነው። በመጽሐፍ ቅዱስ ጥናታችን ጊዜ ታማኝ የመሆናችን አዎንታዊ ጎኑ መተማመንን ስለሚገነባልን ነው። መተማመን ደግሞ ጤነኛ ለሆነ የእርስ በርስ ግንኙነቶች አንኳር የሆነ ነገር ነው። ይህ ሰዎችን ያሳምናቸዋል። የማይመስል ምላሽ ከመስጠትና ጥቅሱ ያላለውን እናንተ ግን ማለት የፈለጋችሁትን ነገር ለመናገር ከመሞከር ይልቅ ለጥያቄዎቹ መልስ መስጠት እንዳልቻላችሁ መናገር ወይም ተገቢውን ትንተና መስጠት እንደተቸገራችሁ መግለጽ ይሻላል።

ጠንቃቃ የሆኑ ሰዎች የእግዚአብሔርን ቃል እውነት በጉጉት ለማወቅ ይፈልጋሉ። በዚህም ውሱን በሆነ እውቀት ወይንም የማይመስል መረጃ ላይ ተመስርቶ የተቻኮለ ድምዳሜ ላይ እንዳይደርሱ በቀጣይነት ጥንቃቄ ያደርጋሉ። ጠንቃቃ ሰዎች ማንኛውንም ወሳኝ የሆነ እይታ ወይንም ዝርዝር ሃሳብ ቸል ብሎ ከማለፍ የተቆጠቡ ናቸው። በአስተሳሰባቸው ችኩሎች አይደሉም ነገር ግን የቃል ጥናታቸውንና ተዛማጅ መረጃዎችን ለማግኘት በጥልቀትና በትጋት ይሰራሉ።

`ሙሉ በሙሉ መረዳት ያስቸገርዎ ወይንም ስለ እውነት ካለዎት መረዳት ጋር አልጣጣም ያልዎት ጥቅስ ሲገጥሞት ምን ያደርጋሉ? ምን ቢያደርጉስ ይመረጣል?`