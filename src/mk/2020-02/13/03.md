---
title: 'Учи Од Исуса'
date: 22/06/2020
---

Нема подобар и поинспиративен пример што можеме да го следиме од Исуса Христа. Тој го знаел Писмото и бил подготвен да ја следи пишаната Реч и да ў се покорува.

`Прочитајте ги стиховите Лука 4,4.8.10-12. Како Исус го користи Светото писмо за да ги одбие искушенијата на сатаната? Што ни кажува ова за клучната улога на Писмото кога станува збор за нашата вера, особено во моментите на искушение?`

Исус добро ги познавал Писмата. Тој бил толку близу запознаен со Божјата реч што можел да го цитира наизуст. Таквото познавање на пишаната Божја реч сигурно е резултат на драгоценото време поминато со Бога во проучување на светите списи.

Ако Тој не ги знаел точните зборови на Писмото и контекстот во кој тие се јавуваат, ѓаволот лесно можел да го измами. Дури и ѓаволот го цитирал Писмото и го искористил за своите измамнички цели. Според тоа, ако некој може само да го цитира Писмото, како што правел и ѓаволот, тоа не е доволно. Исто така, неопходно е да се знае што друго Писмото кажува за тој предмет и да се знае неговото точно значење. Само таквото познавање на Божјата реч ќе ни помогне и нам, како што му помогнало на Исуса, да не бидеме измамени од Божјиот непријател, туку да се спротивставиме на неговите напади. Секогаш одново читаме и за тоа како Исус им го отворал умот на своите следбеници да ги разберат Писмото, на тој начин што ги поучувал за она што е „напишано“ (Лука 24,45.46; Матеј 11,10; Јован 6,45; итн.). Тој тргнувал од претпоставката дека оние што го читаат Писмото способни се и да го разберат правилно: „Што е напишано во Законот? Што читаш таму?“ (Лука 10,26). За Исуса, она што е напишано во Писмото, претставува мерило за тоа како треба да живееме.

Во текстот Јован 7,38, Исус – отелотоверната Божја реч – повторно ги упатува своите следбеници кон она за што говори Писмото. Само врз основа на Библијата можеме да спознаеме дека Исус е ветениот Месија. Токму Писмото сведочи за Него (Јован 5,39). Исус и самиот бил подготвен да се покори на Писмото, Божјата реч во пишана форма. И кога Тој бил подготвен за тоа, тогаш што треба ние да правиме?

`Какво е вашето лично искуство кога станува збор за користењето на Писмото за борбата против искушенијата? Односно, дали некогаш, кога сте биле во искушение, сте почнале да читате стихови или да рецитирате библиски стихови? Што се случило како резултат на тоа и што сте научиле од тоа искуство?`
