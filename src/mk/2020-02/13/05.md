---
title: 'Тивки Мигови Со Божјата Реч'
date: 24/06/2020
---

Наш живот станува сё побурен, со сё поголема напнатост и стрес. Понекогаш сме присилени напорно да работиме само за да опстанеме – буквално, да преживееме и да изнесеме храна на масата. Од друга стране, дури и ако имаме сё што ни е неопходно за живот, повторно сме во забрзано темпо и метеж бидејќи секогаш сакаме повеќе. Посакуваме работи за кои мислиме дека ќе нё направат среќни и ќе нё исполнат. Но, како што Соломон нё предупредува во книгата Проповедник, тоа не се случува секогаш.

Без оглед на причината, ние честопати сме толку презафатени што лесно може да ни се случи, среде таа забрзаност, да го истиснеме Бога од нашиот живот. Не дека ние не веруваме, туку едноставно не поминуваме квалитетно време во читање, молитва и настојување да му се приближиме на Господа „во чии раце е и твојата душа“ (Даниел 5,23). Понекогаш сме преокупирани со други работи за да можеме да го доживееме тоа квалитетно време со Бога. А на сите нас ни требаат тие моменти кога намерно забавуваме за да се сретнеме со нашиот Спасител, Исус. Затоа, како може да ни зборува Светиот Дух ако не престанеме да слушаме? Тоа посебно, тивко време со Бога, поминато во читање на Неговата Реч и комуникација преку молитва, претставува извор на нашиот духовен живот.

`Прочитајте ги стиховите Псалм 37,7; 46,10; 62,1. 2. 5. Што нё учат тие, кога станува збор за тивкото време со Бога? Зошто е тоа толку важно?`

Кога човек некого сака, задоволство му е да поминува време насамо со таа личност. Затоа, изберете место каде што ќе можате да ја читате Божјата реч и да размислувате за неа без прекинување. Во нашиот трескавичен живот, ова може да успее само ако свесно одвоиме посебно време за таа средба. Често почетокот на денот е најдобар за тие минути на тишина и размислување. Ваквите моменти, пред да тргнете на работа, можат да станат благослов за остатокот од денот, бидејќи таквите драгоцени мисли ќе ве придружуваат во текот на многу часови. Сепак, слободно бидете креативни во пронаоѓањето време кое вам најмногу ви одговара за да можете непречено да се сретнете со Бога.

Поврзаноста преку молитвата со живиот Бог на Библијата влијае на вашиот живот како ништо друго. На крајот на краиштата, придонесува да станете послични на Христа.

`Колку сте решителни во настојувањето да пронајдете време кое ќе го поминете насамо со Господа? Како изгледаат тие мигови и како тие ви помагаат подобро да спознаете дека Бог е присутен и дека ве сака?`
