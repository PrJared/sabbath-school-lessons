---
title: 'Исус Наспроти Писмото'
date: 23/06/2020
---

`Прочитајте го текстот Јован 5,45-47. Каква моќна порука Исус овде ни ја дава, кога станува збор за Неговиот однос кон Библијата?`

Некои тврдат дека Исусовите говори се во остра спротивност со зборовите на Писмото како што ги наоѓаме во Стариот Завет. Тие велат дека Исусовите зборови дури се издигнуваат над зборовите на Светото писмо.

Во Новиот завет навистина читаме дека Исус велел: „Сте слушале дека е кажано... А јас, пак, ви велам“ (Матеј 5,43.44; споредете со Матеј 5,21.22.27.28.33.34.38.39). Меѓутоа, кога ги изговорил тие славни зборови во Беседата на гората, Исус не се обидел да го отфрли или да го укине Стариот завет, како што тврдат некои толкувачи. Тој, всушност, само се осврнувал на различните толкувања на Писмото и на устената традиција, кои некои учени луѓе во Негово време ги користеле за да го оправдаат своето однесување кон другите какво што Бог не дозволувал ниту некогаш заповедал – како што е негувањето омраза кон непријателот (види Матеј 5,43).

Исус не го укинал Стариот Завет во која било смисла, ниту го намалил неговиот авторитет на кој било начин. Напротив. Токму Стариот завет докажува кој е Тој. Исус, всушност, го изострил значењето на старозаветните изјави со тоа што укажал на Божјите првобитни намери.

Користењето на Исусовиот авторитет за да се обезвредни Божјата реч или одредени делови на Библијата да се потценат како невдахновени, веројатно е еден од најсуптилните, но сепак најопасни начини на критикување на Писмото, зашто тоа се прави, наводно, во името на самиот Исус. Спротивно на ова, го имаме личниот пример на Исус кој јасно покажува колкав авторитетот Тој ў припишува на Божјата реч, а таа во негово време се состоела само од Стариот Завет. Какви други докази ни се потребни за да знаеме како треба да гледаме на Стариот завет?

Далеку од тоа дека Исус го смалувал авторитетот на Писмото, напротив, тој доследно го воздигнувал како вистински и доверлив водач. Дури и во Беседата на гората, Тој недвосмислено тврди: „Немојте да мислите дека сум дошол да го поништам Законот или Пророците; не сум дошол да ги поништам, туку да ги исполнам“ (Матеј 5,17). И тогаш додава: „И така, оној што ќе наруши една од тие најмали заповеди и така ги научи луѓето, ќе се нарече најмал во царството небесно, а оној што ќе ги исполни и поучи, тој ќе се нарече голем во царството небесно“ (Матеј 5,19).

`Која од клучните доктрини, до денешен ден, се темели на Стариот завет? Сетете се, на пример, на Создавањето (1. Мојсеева 1 – 2) и падот во грев (1. Мојсеева 3). Кои други клучни христијански вистини ги наоѓаме во Стариот завет, а подоцна уште повеќе се потенцираат во Новиот завет?`
