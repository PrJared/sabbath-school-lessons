---
title: 'Сеќавање И Песна'
date: 25/06/2020
---

`„Ги сокрив во срцето свое заповедите Твои, за да не грешам пред Тебе“ (Псалм 119,11).`

Учењето на Светото писмо напамет носи многукратни благослови. Ако ги складираме скапоцените стихови од Божјата реч во нашиот ум, подоцна можеме да ги повикаме во сеќавањето и да ги примениме во нови и променливи околности. На овој начин, Библијата директно влијае на нашето размислување, на одлуките, животните вредности и однесувањето. Учењето делови од Писмото напамет прави Библијата да заживее во нашето секојдневно искуство. Тоа придонесува за нашето богослужение и ни помага да водиме живот исполнет со вера во согласност со Светото Писмо.

Покрај тоа, учењето на Писмото, збор по збор, претставува моќна заштита од измамите и лажните толкувања. Ако ги знаеме деловите на Писмото напамет, ние брзо можеме да ги цитираме дури и тогаш кога Библијата не ни е при рака. Тоа станува огромна сила за добро во ситуации кога ќе се јават искушенија или се соочуваме со тешки предизвици. Додека се потсетуваме на Божјите ветувања и својот ум, наместо на проблемите, го насочуваме на Божја реч, тоа ги издигнува нашите мисли кон Бога, кој може да ни понуди илјада решенија кога ние не можеме да видиме ниту едно.

`Прочитајте Ефешаните 5,19 и Колошаните 3,16. На кој начин пеењето стихови од Писмото ја утврдува и зајакнува Божјата Реч во нашиот ум?`

Ако ги преточиме зборовите на Библијата во песна, тоа може да биде добар начин да ги учиме нејзините стихови напамет. Кога ги пееме, полесно ги паметиме зборовите на Писмото. Комбинирањето на зборовите од Светото Писмо со пријатни мелодии ги зацврснува уште повеќе во нашите мисли и успешно го отстранува секое чувство на вознемиреност. Исечоците од Светото Писмо, поврзани со едноставни но хармонични мелодии, можат лесно да ги пеат и да ги учат и децата и возрасните. Светото писмо било извор на инспирација за компонирање на бројни, надалеку познати ораториуми, симфонии и други музички дела кои влијаеле на христијанската култура и ја обликувале низ вековите. Композициите што го издигнуваат нашиот ум и ги насочуваат нашите мисли кон Бога и Неговата Реч, ни носат прекрасен благослов и вршат позитивно влијание во нашиот живот.

„Музиката е составен дел на Божјата служба на небото и ние мораме да настојуваме во нашите похвални песни колку што е можно повеќе да се приближиме до хармонијата на небесните хорови“ (Патријарси и пророци, стр. 594 ориг.).
