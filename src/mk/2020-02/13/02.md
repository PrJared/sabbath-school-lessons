---
title: 'Божјата Жива Реч И Светиот Дух'
date: 21/06/2020
---

Многу е важно Божјата реч да ја проучуваме внимателно и според исправна метода. Сепак, подеднакво е важно, ако не и поважно, да го примениме во практика она што сме го научиле. Крајната цел на проучувањето на Библијата не е да стекнеме поголемо знаење, колку и да е тоа чудесно. Целта не е да ја совладаме Божјата реч, туку таа да нё совлада нас, да го менува нашиот живот и нашиот начин на размислување. Тоа е она што навистина се смета. Да бидеме подготвени да живееме во согласност со вистината што сме ја дознале, значи да бидеме подготвени да се покориме на библиската вистина. Ваквиот избор понекогаш повлекува жестока борба, затоа што тоа е битка за превласт во нашиот живот и нашиот начин на размислување. И на крајот, има само две страни меѓу кои ние треба да бираме.

`Прочитајте Филипјаните 2,12-16. Што ни кажуваат овие стихови за тоа како треба да живееме?`

Да, Бог работи во нас, но Тој го прави тоа преку Светиот Дух, кој е единствениот што ни ја дава мудроста која ни е неопходна за да го разбереме Светото Писмо. Покрај тоа, како грешни човечки суштества, ние често пати се противиме на Божјата вистина и препуштени сами на себеси, ние не би ја послушале Божјата реч (Римјаните 1,25; Ефешаните 4,17.18). Без Светиот Дух, нема склоност во нас кон Божјата порака. Нема надеж, нема доверба, нема љубов како одговор на тоа. Сепак, со посредство на Светиот Дух, Бог навистина „прави да сакате и да дејствувате според Неговата добра волја“ (Филипјаните 2,13).

Светиот Дух е учител кој копнее да нё поведе кон подлабоко разбирање на Писмото и радосно уважување на Божјата реч. Тој го насочува нашето внимание кон вистините на Божјата реч и ни дава свеж увид во тие вистини, за да може нашиот живот да се одликува со верност и доброволна послушност на Божјата волја. „Никој не е во можност да ги објасни Писмото без помошта на Светиот Дух. Но, кога ќе пристапите кон Речта со понизно, поучливо срце, Божјите ангели ќе бидат до вас за да ви посочат на доказите во прилог на нејзината вистинитост“ (Елена Вајт, Избрани пораки, книга 1, стр. 411). На тој начин, она што е духовно – духовно и се разгледува (1. Коринќаните 2,13.14) и ние се оспособуваме радосно да ја следиме Божјата реч „секое утро“ (Исаија 50,4.5).

`Текстот Филипјаните 2,16 вели дека треба да се придржуваме кон „словото на животот“. Што мислите, што значи? И како се прави тоа? Погледнете и 1. Мојсеева 4,4, кој има слична порака. Која е нашата улога во сево ова?`
