---
title: 'Создавањето И Времето'
date: 27/05/2020
---

`Прочитајте 5. и 11. глава од 1. Мојсеева. Како Библијата ја следи историјата на човештвото од Адам до Ное и од Ное до Аврам?`

Постои еден елемент кој овие генеалогии ги прави единствени во Библијата – тие го содржат елементот на времето, поради што некои научници правилно ги нарекуваат „хронологии“. Тие содржат еден механизам на заемно склопени податоци за потеклото, поврзани со временските периоди, така што, „поживеа ’првата личност’ x години и доби ’друга личност’. A по раѓањето на ’другата личност’, поживеа ’првата личност’ y години, раѓајќи други синови и ќерки“. Во 5. глава од 1. Мојсеева на таа формула се додава уште и изразот: „Така поживеа ’првата личност’ само z години“.

Таквиот систем на заемно вклопување спречувал некои генерации да бидат изоставени или да бидат додадени. Петтата и единаесеттата глава на 1. Мојсеева содржат неиспрекината линија на потомци, што е поткрепено со генеалогијата од 1. Дневникот 1,18-27, во која нема додадени или изоставени генерации. На тој начин Библијата се толкува самата себе.

Речиси 2000 години еврејските и христијанските изложувачи, сметале дека тие текстови се засновани на прецизен начин за одредување на датумот на Потопот и староста на земјата, барем од седмицата на Создавањето како што е опишана во 1. и 2. глава од 1. Мојсеева.

Меѓутоа, во последните децении имало обиди 5. и 11. глава од 1. Мојсеева повторно да се толкува за да се прилагоди на долгите временски периоди, на кои, како што се смета (од страна на грешните луѓе), укажуваат некои археолошки и историски податоци. Тоа создава сериозни прашања во врска со веродостојноста на библиските записи.

Но, ако го разбереме Божјиот поим за времето и неговото одвивање низ историјата, мораме да признаеме дека тие две глави се „историски и теолошки втемелени, поврзувајќи го Адама со остатокот на човештвото и Бога со човекот внатре во времето и просторот. Петтата глава во 1. Мојсеева и дел од 11 глава, од 10. до 26. стих, ни даваат временска рамка и генерациски синџир кој го поврзува Божјиот народ со човекот што Бог го создал на врвот од седумдневниот настан во текот на кој е создадена оваа планета“ (Gerhard F. Hasel, „The Meaning of the Chronogenealogies of Genesis 5 and 11“, Origins 7/2 [1980], стр. 69).

`Иако тие се наоѓаат во Стариот завет од важни и добри причини на што би требало да обрнеме внимание кога зборуваме за таквите текстови, според она што Павле го кажува во 1. Тимотеј 1,4 и Тит 3,9?`
