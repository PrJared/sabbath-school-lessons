---
title: 'Земјата Рамна'
date: 24/05/2020
---

Главно се смета дека луѓето во античкиот свет верувале дека земјата е рамна плоча. Меѓутоа, вистина е, дека повеќето од нив, од разни добри причини, разбирала дека земјата има кружна форма. Сепак, и ден-денес, има такви кои тврдат дека и самата Библија го застапува учењето за рамна земја.

`Прочитајте Откровение 7,1 и 20,7.8. Каков е контекстот на овие стихови? Што е уште поважно, дали во нив се тврди дека земјата е рамна?`

Јован, авторот на овие текстови, изнесувајќи го пророштвото за последното време, опишува четири небесни ангела кои „стојат на четирите агли на земјата, држејќи ги четирите земни ветрови“ (Откровение 7,1). Тој трипати го повторува зборот „четири“ за да ги поврзе тие ангели со четирите страни на светот.

Накратко, тој користи сликовит јазик, како што правиме и ние денес кога ќе кажеме, на пример, „сонцето заоѓа“, или ветрот се „подига од исток“. Инсистирањето на буквално толкување на тие пророчки текстови, иако контекстот јасно укажува на преносното значење на поимите исток, запад, север и југ, би значело да се извлечат од контекст и да се тврди дека тие значат нешто што всушност не значат. На крајот на краиштата, кога Исус рекол: „Зашто од срцето произлегуваат: зли мисли, убиства, прељуби, блудства, кражби, лажни сведоштва, хули“ (Матеј 15,19), Тој не говорел за човечката физиологија, ниту за буквалното човечко срце. Употребил стилска фигура за да изнесе една морална поука.

`Прочитајте ги текстовите За Јов 26,7-10 и Исаија 40,21.22. Што ни кажуваат тие за природата на земјата?`

Во текстот во Книгата за Јов 26,7 за земјата се вели дека е обесена во просторот: „Тој го оптегнува Северот врз празнината, Тој ја држи земјата, необесена на ништо“. Земјата e „круг“ или сфера (За Јов 26,10). Исаија 40,22 гласи: „Тој престолува над земниот круг, жителите се како скакулците пред Него. Како завеса ги простре небесата, ги оптегна како шатор за живеење“.

`Ставете се во положба на некој кој живеел пред повеќе илјади години. Каков доказ би имале дека земјата се движи? Или доказите за тоа дека таа стои неподвижно би ги сметале за многу поуверливи? Или, каков доказ би нашле дека таа е рамна или тркалезна?`
