---
title: 'Создавањето Во Древната Литература'
date: 25/05/2020
---

Археолозите пронашле текстови од стариот Египет и од Блискиот Исток кои содржат древни приказни за создавањето и потопот. Тоа ги навело некои да се запрашаат дали извештајот од 1. Мојсеева всушност е позајмен од тие култури, или на некој начин зависел од нив. Дали тоа е навистина така?

`Прочитајте го текстот 1. Мојсеева 1-2,4, а потоа споредете го со исечоците од епот за Атрахази: „Кога боговите наместо човекот ја извршувале работата и ги носеле товарите, товарот на боговите бил преголем, работата претешка, премногу неволји... ’Божицата мајка нека создаде потомство, и човекот нека го носи товарот на боговите!’... Гешту, богот кој имал разум, го заклале пред соборот. Нинту ja помешал глината со неговото тело и крв...“(Stephanie Dalley, Myths from Mesopotamia: Creation, the Flood, Gilgamesh, and Others (New York: Oxford University Press, 1989), стр. 9, 14, 15). Кои разлики ги забележувате?`

Иако постојат извесни сличности меѓу тие приказни (на пример, првите луѓе се направени од глина), разликите се многу поизразити.

1. Во епот за Атрахази човекот работи за боговите за да можат тие да се одморат. Во 1. Мојсеева, Бог ја создава земјата и сё на неа за човечките суштества кои се врв на создавањето, а потоа се одмора заедно со нив. Во 1. Мојсеева, луѓето се сместени во градината и повикани да одржуваат врска со Бога и да водат сметка за делата на Неговото создавање – концепт кој не го наоѓаме во епот за Атрахази.
2. Во епот за Атрахази еден помалку важен бог е убиен и неговата крв е помешана со глина за да се создадат седум мажи и жени. Во 1. Мојсеева, првиот Адам непосредно го „направил“ Бог, кој му вдахнал живот, а жената е „направена“ подоцна да биде негов „помошник“. Бог не ги создал Адам и Ева од крвта на некој заклан помал бог.
3. Нема никакви знаци на конфликт или насилство во извештајот од 1. Мојсеева, како што тоа го наоѓаме во приказната за Атрахази.

Библискиот извештај на возвишен начин го опишува семожниот Бог кој на луѓето им обезбедил достоинство и цел во еден совршен свет. Таа драстична разлика ги навела научниците на заклучок, дека тука сепак станува збор за многу различни извештаи за создавањето.

`Некои тврдат дека приказните за создавањето и потопот се пренесувани во текот на вековите, делумно потпирајќи се на она што навистина се случило (оттука некои од сличностите), но со време се извртени. За разлика од ова, Мојсеј, под влијание на Светиот Дух, открил што навистина се случило. Зошто тоа објаснување за тие неколку сличности е подобро од тврдењето дека Мојсеј ги позајмувал идеите од паганските приказни?`
