---
title: Култура
date: 21/04/2020
---

Ние припаѓаме на одредена култура или култури, и сме нивни составен дел. Исто така, се наоѓаме под влијание на културата и таа нас нё обликува. Никој не може да го избегне тоа. Сетете се само колкав дел од Стариот завет заземаат сториите за расипаноста на древниот Израел под влијание на околните култури. Што нё наведува да помислиме дека ние денес сме поинакви, или дека сме подобри од нив?

Божјата Реч исто така е дадена во одредена култура, иако не е ограничена само не неа. И покрај тоа што културните фактори неизбежно влијаат на нашето разбирање на Библијата, не би требало да го губиме од вид фактот дека Библијата ги надминува воспоставените културни категории, како што се етничката припадност, потеклото и општествениот статус. Тоа е една од причините што Библијата ја надминува секоја човечка култура и е во состојба дури да ги поправи и преобрази грешните елементи кои ги наоѓаме во секоја од нив.

`Прочитајте 1. Јованово 2.15-17. Што мисли Јован кога вели дека не треба да го сакаме она што е на светот? Како можеме да живееме во светот, а сепак да немаме световен менталитет?`

Културата, како и секој друг облик на Божјето создавање, се наоѓа под влијание на гревот. Оттука, и таа подлежи на Божјиот суд. Да, некои аспекти на нашата култура можат многу убаво да се усогласат со верата, но секогаш мораме да водиме сметка да правиме разлика меѓу нив. Во идеален случај, библиската вера би требало да се спротивставува, ако е потребно на постоечката култура и да создаде контракултура која би била верна на Божјата Реч. Бидејќи, ако во себе немаме нешто што цврсто нё врзува за она што е над нас, наскоро ќе се препуштаме на она што е околу нас.

Елена Вајт ни го дава следниот увид: „Христовите следбеници треба да се одвојат од светот во поглед на начелата и интересите, но не треба да се изолираат од луѓето. Спасителот постојано се мешал со луѓето не за да ги охрабри во нешто не е во согласност со Божјата волја, туку да ги издигне и облагороди“ (Ellen G. White, Counsel to Parents, Teachers, and Students Regarding Christian Education, стр. 323).

`Кои аспекти од вашата култура се во потполна спротивност со библиската вера? Што е уште поважно, како цврсто да стоиме наспроти оние видови на култура кои настојуваат да ја расипат нашата вера?`
