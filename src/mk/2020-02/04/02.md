---
title: Традиција
date: 19/04/2020
---

Традицијата сама по себе не е лоша. Таа дава извесна рутина и структура на постапките кои секојдневно се повторуваат во нашиот живот. Таа може да ни помогне да останеме поврзани со своите корени. Поради тоа не нё изненадува што традицијата исто така игра важна улога и во религијата. Но, постојат и некои опасности во врска со традицијата.

`Што ни кажува текстот Марко 7,1-13 за тоа како Исус реагирал на некои обичаи од Неговото време?`

Традицијата на која Исус се спротивставил во еврејското општество внимателно се пренесувала од учителот на учениците. Во Исусово време таа заземала место напоредно со Светото писмо. Традицијата, меѓутоа, има склоност во текот на долгите временски периоди да се проширува, опфаќајќи сё повеќе подробности и аспекти кои не биле дел од Божјиот првобитен план и Неговата Реч. Таквата традиција – иако ја застапувале угледните „стари“ (види Марко 7,3.5), односно верските водачи во еврејското општество – не е рамноправна со Божјите заповеди (види Марко 7,8.9). Тоа се човечки обичаи кои на крајот доведуваат до тоа да ў се одземе силата на Божјата Реч, па дури да биде и „укината“ (Марко 7,13).

`Прочитајте 1. Коринќаните 11,2 и 2. Солуњаните 3,6. Како правиме разлика меѓу Божјата Реч и човечките обичаи? Зошто е толку важно навистина да ја правиме таа разлика?`

Живата Божја Реч предизвикува во нас длабока почит и став на преданост. Од таа преданост произлегува извесна традиција. Нашата преданост, меѓутоа, секогаш треба да биде посветена на живиот Бог, кој ја открил својата волја во пишаната Реч. Затоа Библијата има единствена улога која ја надминува секоја човечка традиција. Библијата е над сите обичаи, па дури и оние добрите. Обичаите кои произлегуваат од нашето искуство со Бога и Неговата Реч треба постојано да се преиспитуваат според аршините на Светото писмо.

`Што од она што ние како црква го правиме може да се смести под ознаката „традиција“? Зошто е важно секогаш да правиме разлика меѓу тие обичаи и библиското учење? Изнесете ги своите одговори во класата.`
