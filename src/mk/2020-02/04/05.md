---
title: Разумот
date: 22/04/2020
---

`Прочитајте 2. Коринќаните 10,5.6; Мудри изреки 1,7 и 9,10. Зошто послушноста кон Христа во мислите е толку важна? Зошто стравот Господов е почеток на мудроста?`

Бог ни дал способност да мислиме и да расудуваме. Секоја човечка активност и секој теолошки аргумент ја подразбира нашата способност да размислуваме и да изведуваме заклучоци. Ние не ја одобруваме неразумната вера. Меѓутоа, како последица на просветителството во 18 век, човечкиот разум презел една нова и доминантна улога, особено во западното општество, улога која во голема мера ја надминува нашата способност за размислување и донесување правилни заклучоци.

Наспроти идејата сето наше знаење да се заснова на чулното искуство, се јавува друго сфаќање кое на човечкиот разум гледа како главен извор на сознание. Тоа гледиште, под називот рационализам, тргнува од идејата дека вистината не е чулна туку интелектуална категорија, и дека се изведува од разумот. Со други зборови, извесни вистини постојат и само нашиот разум може непосредно да ги долови. Со тоа човечкиот разум станува критериум за вистината. Разумот станал нов авторитет пред кој сё останато морало да се поклони, вклучувајќи го и авторитетот на црквата, па дури и што е уште подраматично, авторитетот на Библијата како Божја Реч. Сё што не било очигледно за човечкиот ум, се отфрлувало и се доведувало во прашање. Тој став влијаел на односот кон големите делови на Писмото. Сите чуда и Божји натприродни дела, како што е и Исусовото воскресение во тело, раѓањето од девица, создавањето на светот за шест дена – да напоменеме само некои – повеќе не се сметаат за вистински и веродостојни.

Меѓутоа, не треба да се занемари фактот дека дури и нашата способност на рационално размислување е погодена од гревот и дека треба да се стави под Христова власт. Човечките суштества се оттуѓени од Бога и нивните сфаќања се помрачени (Ефешаните 4,18). Ние треба да бидеме просветлени од Божјата Реч. Всушност, самиот факт дека Бог е нашиот Создател ни навестува дека, од библиска гледна точка, расудувањето не е дадено како нешто што може да функционира самостојно и независно од Бога. Напротив, „Стравот од Господа е почеток на мудроста“ (Мудри изреки 9,10; спореди: со Мудри изреки 1,7). Тогаш кога Божјото откровение, отелотворено во пишаната Божја Реч, ќе го прифатиме како начело од највисока вредност во нашиот живот, и кога сме подготвени да го следиме она што е запишано во Библијата – дури тогаш расудуваме правилно.

`Пред повеќе од два века, американскиот претседател Томас Џеферсон направил сопствена верзија на Новиот завет, исфрлајќи сё што, според неговото мислење, се косело со здравиот разум. Ги изоставил речиси сите Исусови чуда, вклучувајќи го и Неговото воскресение. Што можеме, врз основа на само тој поединечен пример, да научиме за ограниченоста на човечкиот разум кога станува збор за спознавањето на вистината?`
