---
title: Библијата
date: 23/04/2020
---

Светиот Дух кој ги вдахнал и на луѓето им ја открил содржината на Библијата, никогаш нема да нё води спротивно од Божјата Реч, ниту пак ќе ја одмине. За христијаните адвентисти на седмиот ден Библијата претставува повисок авторитет од човечката традиција, искуства, разум и култура. Единствено Библијата е мерило според кое сё друго треба да се проверува.

`Прочитајте Јован 5,46.47 и 7,38. Што било за Исуса Христа неприкосновен извор во поглед на разбирањето на духовните прашања? На кој начин Библијата потврдува дека Исус е вистинскиот Месија?`

Некои луѓе тврдат дека примиле посебни „откровенија“ и упатства од Светиот Дух, но кои се спротивставуваат на јасната порака на Библијата. Според нивно мислење, Светиот Дух има повисок авторитет од Божјата реч. Меѓутоа, кој и да ја занемарува вдахновената пишана Божја реч, и ја заобиколува нејзината јасна порака, гази по опасен терен и не го следи водството на Божјиот Дух. Библијата е наша единствена духовна заштита. Единствено таа е верно мерило по сите прашања на верата и практичното дејствување.

„Светиот Дух му зборува на умот преку Светото писмо и ја врежува вистината во срцето. Така Тој ја открива заблудата и ја истерува од душата. Со Духот на вистината кој делува преку Божјата реч, Христос го задобива својот избран народ“ (Копнежот на вековите, стр. 671 oриг.).

Светиот Дух воопшто не би требало да се сфати како замена за Божјата реч. Сосема спротивно, Тој дејствува преку Библијата и е во согласност со неа за да нё привлече кон Христос, правејќи ја на тој начин Библијата единствено мерило на вистинската библиска духовност. Библијата пружа здрава доктрина (види 1. Тимотеј 4,6), и – како Божја Реч таа е верна и заслужува да ја прифатиме во потполност. Не е наша задача да му судиме на Светото писмо. Попрво би можело да се каже дека Божјата Реч има право и авторитет да ни суди нам и на нашиот начин на размислување. На крајот на краиштата, тоа е пишана реч на самиот Бог.

`Зошто Библијата е посигурен водич кога станува збор за духовните прашања отколку субјективните впечатоци? Какви се последиците од неприфаќањето на Библијата како мерило врз основа на кое го проверуваме секое учење, па дури и сопствено духовно искуство? Ако приватното откровение би било конечен збор во духовните прашања, зошто тоа би водело само кон хаос и заблуда?`
