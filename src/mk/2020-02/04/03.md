---
title: Искуство
date: 20/04/2020
---

`Прочитајте Римјаните 2,4 и Тит 3,4.5. Како ние ја доживуваме Божјата добрина, трпение, проштавање, љубезност и љубов? Зошто е важно нашата вера да не биде само некое апстрактно, интелектуално знаење, туку нешто што навистина го доживуваме? Во исто време, на кои начини нашето искуство може да дојде во судир со Библијата, па и дури и да нё заведе во нашата вера?`

Искуството е составен дел на човечкото постоење. Тоа силно влијае на нашите мисли и чувства. Бог нё создал на таков начин што нашиот однос кон делата на создавање, па дури и кон самиот Бог, во значајна мера е обликуван од нашето искуство и е поврзан со него.

Божја желба е ние да ја искусиме убавината на меѓусебните односи, уметноста и музиката, чудесата на создавањето, како и радоста на Неговото спасение и силата на ветувањата во Неговата Реч. Нашата вера е нешто повеќе од обично познавање на доктрините и рационалното одлучување. Она што ние го доживуваме во значајна мера го обликува нашето сфаќање на Бога, па дури и разбирањето на неговата Реч. Меѓутоа, потребно е и јасно да ги согледаме ограничувањата и недостатноста на нашето искуство кога станува збор за спознавањето на Божјата волја.

`Какво предупредување се наоѓа во текстот 2. Коринќаните 11,1-3? Што ни кажува тоа за ограничувањата во поглед на потпирањето на искуствата?`

Искуствата можат да бидат многу измамливи. Говорејќи од библиска гледна точка, искуството треба да има свој соодветен домен. Тоа треба да биде усогласено со Светото писмо и да се толкува врз основа на Писмото. Понекогаш сакаме да искусиме нешто што не е во согласност со Божјата реч и со Неговата волја. Тогаш е потребно да научиме да се потпираме на Божјата реч, дури и повеќе отколку на своите искуства и желби. Би требало да бидеме внимателни со цел да се увериме дека нашето искуство секогаш е во согласност со Божјата и дека не му противречи на јасното учење на Библијата.

`Верата во која љубовта кон Бог и љубовта кон другите (види Марко 12,28-31) претставуваат главни заповеди, очигледно е вера во која искуството е важно. Во исто време, зошто е од пресудна важност секогаш да го преиспитуваме своето искуство врз основа на Божјата Реч?`
