---
title: 'Библијата Авторитативен Извор На Нашата Теологија'
date: 18/04/2020
---

### Прочитајте ги библиските текстови
Марко 7,1-13; Римјаните 2,4; 1. Јовановo 2,15-17; 2. Коринќаните 10,5.6; Јован 5,46.47; Јован 7,38.

> <p>Запомнете го стихот</p>
> „Допрашајте се до законот и откровението! Ако некои речат дека не е така, тогаш за нив нема светлина“ (Исаија 8,20).

Нема христијанска црква која не го користи Светото писмо за да ги поткрепи своите верувања. Меѓутоа, улогата и авторитетот на Писмото во теологијата не се исти во сите цркви. Сфаќањето на улогата на Писмото, всушност, наголемо се разликува од црква до црква. Тоа е мошне важен, но и доста сложен предмет кој ќе го истражиме проучувајќи пет различни извори кои силно влијаат на нашето толкување на Писмото – традицијата, искуството, културата, разумот и самата Библија.

Овие извори имаат значајна улога во секоја теологија и во секоја црква. Сите ние сме дел од различни традиции и култури и сме под нивно влијание. Сите имаме искуства кои го обликуваат нашето мислење и влијаат на тоа како да ги разбереме работите. Сите имаме ум за да разбереме и да проценуваме одредени појави. Сите ја читаме Библијата и се служиме со неа за да го разбереме Бога и Неговата волја.

Кои од овие извори, или кои комбинации на извори, претставуваат краен авторитет кога станува збор за тоа како ја толкуваме Библијата, и како тие се користат во својот заемен однос? Давањето предности на еден или на поголем број извори води до многу различни нагласувања и резултати, и конечно ја одредува насоката на целата наша теологија.
