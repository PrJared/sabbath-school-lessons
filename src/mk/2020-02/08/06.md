---
title: 'Создавањето Падот И Крстот'
date: 21/05/2020
---

Библијата дава увид во трајната поврзаност меѓу совршеното Создавање, падот во грев, доаѓањето на ветениот Месија и конечното откупување. Тие главни настани стануваат основна тема на историјата на спасението на човечкиот род.

`Прочитајте ги текстовите 1. Мојсеева 1,31; 2,15-17 и 3,1-7. Што се случило со Божјиот совршено создаден свет?`

Бог изјавил дека Неговото дело „е многу добро“ (1. Мојсеева 1,31). „Со тоа создавањето било завршено... Едем цутел на земјата. На Адама и Ева им бил дозволен пристап кон дрвото на животот. На чистото дело на создавањето немало никаква сенка од грев или смрт“ (Eлена Вајт, Патријарси и пророци, стр. 47 oригинал). Бог ги предупредил Адама и Ева дека ако јадат од забранетото дрво, сигурно ќе умрат (1. Мојсеева 2,15-17). Змијата го започнала својот говор со прашање, а потоа тврдела нешто сосема спротивно на она што Бог го кажал: „Нема да умрете“ (1. Мојсеева 3,4). Сатаната ў ветил на Ева дека ќе има големо знаење и дека ќе биде како Бог. А таа, очевидно, му поверувала.

`Како Павле ја потврдува Божјата изјава од текст од 1. Мојсеева 2,15-17? Прочитајте Римјаните 5,12 и Римјаните 6,23. Во каков однос се овие учења спрема теистичката еволуција?`

Во Светото писмо можеме да видиме дека библиските писатели од подоцнежниот период го потврдувале она што претходно било напишано, давајќи и дополнителни увиди. Во посланието до Римјаните, од 5 до 8 глава, Павле пишува за гревот и за убавината на спасението, па меѓу останатото вели: „Гревот влезе во светот преку еден човек, а преку гревот - смртта; така смртта помина на сите луѓе, зашто сите згрешија“ (Римјаните 5,12). Меѓутоа, од еволуционистичка перспектива, смртта била присутна милиони години пред појавата на човештвото. Таа идеја сериозно ги доведува во прашање библиските учења за потеклото на гревот, за Христовата заменичка смрт на крстот и за планот на спасение. Ако смртта не е поврзана со гревот, тогаш плата за гревот не е смртта (Римјаните 6,23), и Христос не би имал причина да умре поради нашите гревови. Според тоа, Создавањето, падот во грев и крстот се нераскинливо поврзани. Првиот Адам е поврзан со последниот Адам (1. Коринќаните 15,45.47). Според тоа, верувањето во дарвинистичката еволуција, дури и ако некоја идеја за Бога се вметне во тој процес, би ја уништила самата основа на христијанството.
