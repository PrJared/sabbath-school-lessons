---
title: 'Деновите На Создавање'
date: 18/05/2020
---

Последните години станало вообичаено на седмицата на Создавањето да се гледа во небуквална смисла – како метафора, парабола, па дури и мит. Таквото сфаќање се јавило под влијание на теоријата на еволуцијата, која тргнува од претпоставката дека долгите временски периоди се одговорни за развитокот на животот на планетата Земја.

Што кажува Библијата на оваа тема? Зошто „деновите“ на Создавањето во 1. глава од 1. Мојсеева треба да се сфати во буквална, а не во преносна смисла?

`Прочитајте го текстот 1. Мојсеева 1,3-5 и 2. Мојсеева 20,8–11. На кој начин изразот „ден“ е употребен во овие контексти?`

Еврејскиот збор *yôm*, или „ден“, доследно се користи во целиот наратив околу Создавањето за да опише буквален ден. Ништо во извештајот за Создавањето во 1. Мојсеева не навестува дека под тоа се подразбирало нешто друго освен буквален ден, како што денеска го сфаќаме секој поединечен ден. Всушност, некои научници, кои не веруваат дека тука станува збор за буквални денови, сепак признаваат дека намерата на авторот била да прикаже буквални денови.

Интересно е тоа што Бог лично го одредил името за првата единица на времето (1. Мојсеева 1,5). *Yôm*, или „ден“ е дефиниран под изразот „и настапи вечер, и настапи утро – прв ден“ (1. Мојсеева 1,5.8, итн.). Изразот е употребен во еднина, а не во множина, што значи дека се однесувал на еден буквален ден.

Според тоа, седумте дена на Создавањето треба да се сфатат како целосна временска единица, која почнува со основниот број ’*echad* („еден“), по што следат редните броеви (втор, трет, четврти, итн). Тој образец укажува на една последователна низа од денови, која својот врв го достигнува во седмиот ден. Во врска со употребата на зборовите и на самиот облик на наративот нема никакво навестување дека постоел некој период меѓу тие денови. Седумте дена на Создавањето се навистина седум дена, како што и денеска го мериме времето.

Исто така, буквалната природа на денот се подразбирала и во онаа прилика кога Бог со сопствениот прст ја напишал четвртата заповед, укажувајќи дека основата за седмиот ден – сабота почива на редоследот на деновите внатре во рамките на буквалната седмица на Создавањето.

`Создавањето опишано во 1. Мојсеева не е единственото создавање за кое зборува Библијата. Се споменува и ново создавање, за време на Второто доаѓање, кога Бог она што е смртно ќе го преобрази во бесмртно „во еден миг, во миг на окото, при гласот на последната труба“ (1. Кор. 15,52). Ако Бог е во состојба тоа да го направи во еден единствен момент при новото создавање, зошто би му биле потребни милијарди години за првото создавање, како што учи теистичката еволуција?`
