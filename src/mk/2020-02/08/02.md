---
title: 'Во Почетокот'
date: 17/05/2020
---

`Прочитајте 1. Мојсеева 1,1. Кои длабоки вистини се тука откриени?`

Библијата започнува со најблагородните и најсилни зборови, зборови кои истовремено се едноставни, но ако внимателно се проучуваат, откриваат безмерна длабочина. Всушност, одговорот на најважните филозофски прашања во врска со тоа кои сме ние, зошто сме овде и како сме дошле овде, го наоѓаме уште во првата реченица од Библијата.

Ние постоиме затоа што Бог нё создал во одреден момент од времето во минатото. Ние не сме еволуирале од ништо, ниту, пак, случајно сме дошле во постоење, без никаква крајна цел и јасен план, како што повеќето современи научни модели на потеклото тврдат денес. Дарвиновата еволуција во секој поглед е контрадикторна на Писмото, а обидите на поединците да ја доведат во согласност со Библијата придонесува до тоа христијаните да делуваат малку глупаво.

Според тоа, Бог нё создал во точно одреден момент на времето – „во почетокот“. Тоа несомнено значи дека Бог постоел пред тој почеток. Односно, Бог постоел пред времето да биде создадено и изразено со секојдневното менување на „вечерите и утрата“, како и со токот на месеците и годините, а сето тоа подредено од положбата на оваа планета во однос на сонцето и месечината. Вистината за тој апсолутен почеток е повторена и поддржана во другите делови на Писмото, кои секогаш одново ја потврдуваат природата и начинот на одвивањето на Божјето создателско дело (Јован 1,1-3).

`Прочитајте Јован 1,1-3 и Евреите 1,1.2. Кој бил посредник при создавањето? Размислете за значењето на тоа што Тој и умрел на крстот.`

Библијата учи дека Исус бил посредник при создавањето, бидејќи вели: „Сё стана преку Него, и ништо, што стана, не стана без Него“ (Јован 1,3). Односно, преку Исуса „ги создаде и вековите“ (Евреите 1,1.2). Бидејќи сё од самиот почеток води потекло од Исус, можеме да се надеваме дека Тој на крајот ќе го доврши тоа што го започнал, бидејќи Тој е „Алфа и Омега“... „Првиот и Последниот“ (Откровение 1,8, 22,13).

`Какво значење има за вас сознанието дека Бог ве создал? Замислете дека во тоа не верувате. Колку поинаку би гледале на себе и на другите, и зошто?`
