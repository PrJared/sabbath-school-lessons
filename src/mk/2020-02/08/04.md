---
title: 'Саботата И Создавањето'
date: 19/05/2020
---

Денеска саботата, како седми ден, е под тежок удар во секуларното општество и верските заедници. Тој факт се огледува во работните распореди на глобалните корпорации, во обидите да се променат календарите во многу европски земји, во кои понеделник е означен како прв ден во седмицата а недела како седми, а исто така и во неодамна излезената енциклика за климатските промени во која саботата како седми ден се нарекува „еврејска сабота“, а светот се охрабрува да го празнува денот од одморот за да се ублажи глобалното загревање (Pope Francis, Laudato Si’, Vatican City: Vatican Press, 2015, pp. 172, 173).

`Прочитајте ги текстовите 1. Мојсеева 2,1-3; 2. Мојсеева 20,8-11; Марко 2,27 и Откровение 14,7. На кои сё начини разбирањето на седмицата на Создавањето е поврзано со четвртата заповед? Како е ова поврзано со Тројната ангелска вест?`

Библијата вели: „На седмиот ден Бог ги заврши Своите дела, што ги направи. И се одмори во седмиот ден од сите Свои дела, што ги направи“ (1. Мојсеева 2,2). Многу креационисти денеска го нагласуваат Божјето дејствување во текот на шесте дена на Создавањето, но го занемаруваат фактот дека Неговото дело не завршило во шестиот ден. Божјето дело е завршено кога го создал Саботниот ден. Затоа Исус рекол: „Саботата е воспоставена заради човекот, а не човекот заради саботата“ (Марко 2,27). Исус можел да го изнесе тоа авторитативно тврдење бидејќи Тој ја направил или создал саботата како вечен знак и печат на Божјиот завет со Неговиот народ. Саботата не била наменета само за еврејскиот народ, туку за целокупното човештво.

Првата книга Мојсеева укажува на три работи коишто Исус ги направил откако го создал саботниот ден. Прво, Тој „се одмори“ (1. Мојсеева 2,2), пружајќи ни божествен пример на својата желба да отпочине со нас. Второ, Тој го „благослови“ седмиот ден (1. Мојсеева 2,3). Во наративот за Создавањето, животните се благословени (1. Мојсеева 1,22), Адам и Ева се благословени (1. Мојсеева 1,28), но единствениот ден кој е посебно благословен е седмиот ден. Трето, Бог го „освети“ (1. Мојсеева 2,3) или „го направил свет“.

Ниту еден друг ден во Библијата не ги примил тие три одредници. Но сепак, овие три Божји постапки повторно се наведуваат во четвртата заповед, кога Тој со сопствениот прст пишува и се осврнува на Создавањето како основа за празнување на саботата (2. Мојсеева 20,11).

`Во текстовите Откровение 14,7 и 2. Мојсеева 20,11, заповедта за саботата директно се споменува како основа за обожавање на Создателот. На кој начин таа директна поврзаност на богослуженијата со саботата се огледува во настаните на последните денови?`
