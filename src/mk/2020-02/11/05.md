---
title: 'Истражниот Суд'
date: 10/06/2020
---

Пророчката рамка што ја проучуваме оваа седмица наидувал на огромна поддршка меѓу протестантските историцисти уште од времето на Реформацијата. Меѓутоа, дури со појавата на Милеритското движење во почетокот на 19. век, пророштвото за 2300 денови и истражниот суд се внимателно преиспитани и проучени. Разгледајте ја следната табела:

|                   Даниел 7                   |                   Даниел 8                  |
|:--------------------------------------------:|:-------------------------------------------:|
|                 Вавилон (лав)                |                                             |
|             Медо-Персија (мечка)             |             Медо-Персија (овен)             |
| Царството на Александар Македонски (леопард) |  Царството на Александар Македонски (јарец) |
|        Паганскиот Рим (четвртиот ѕвер)       | Паганскиот Рим (рог кој расне хоризонтално) |
|           Папскиот Рим (малиот рог)          |     Папскиот Рим (рог кој расне нагоре)     |

`Прочитајте ги текстовите Даниел 7,9-14 и Даниел 8,14.26. Според овие текстови, што се случува на небото?`

Во 7. и 8. глава од Книгата на пророк Даниел се зборува за судот кој треба да започне по периодот на средновековното прогонство, завршено со апсење и затворање на папата од страна на генералот Бертиј во 1798 година (Откр. 13,3). Судењето требало да се одржи на небото, каде што „судот седна“ (Даниел 7,10), „и ете на небесните облаци доаѓа како Човечкиот Син. Тој Му се приближи на Прадревниот“ (Даниел 7,13). Оваа сцена на судот се одигрува по 1798 година, а пред Исусовото второ доаѓање.

Постои директна паралела меѓу таа сцена на судот од 7. глава на Книгата на пророк Даниел и чистењето на светињата опишано во стихот Даниел 8,14. И двата текста опишуваат ист настан. Според текстот Даниел 8,14, времето на ова „чистење на светилиштето“, терминологија поврзана со Денот на помирување, настапило по 2300 вечери и утра, односно денови. Според принципот „ден за година“, тие „денови“ претставуваат вкупно 2300 години.

Почетната точка за сметање на 2300 години се наоѓа во текстот Даниел 9,24, во рамките на пророштвото за 70 седмици (490 години), колку што биле „одредени“, или, попрецизно, „отсечени“ од „2300 денови“ (Даниел 9,24). Многу научници исправно го посматраат пророштвото за 2300 денови (години) од текстот Даниел 8,14 и пророштвото за 70 седмици (490 години) од текстот Даниел 9,24-27 како два дела на исто пророштво. Следниот стих, во рамките на пророштвото за 70 седмици, Даниел 9,25, го открива почетокот на тој временски период: „Од времето кога излезе законот за обновување на Ерусалим“. Тоа се случило „во седмата година на царот Артаксеркс“ (Ездра 7,7), или во 457 пред Христа. Броејќи нанапред 2300 години, доаѓаме до 1844, кратко време по 1798, а пред Исусовото второ доаѓање. Тогаш Исус влегол во Светињата над светињите и го започнал своето посредничко дело – чистење на небесното Светилиште. Видете ја табелата од отсекот за петок.
