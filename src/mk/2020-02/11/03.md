---
title: 'Принципот Ден За Година'
date: 08/06/2020
---

Еден од клучевите на историцистичкото толкување е принципот „ден за година“. Мнозина проучувачи низ вековите го применувале овој принцип на временските пророштва од Книгата на пророк Даниел и Откровението. Тој принцип се извлекува од неколку клучни текстови и од непосредниот контекст на самите пророштва.

`Прочитајте ги текстовите 4. Мојсеева 14,34 и Езекиел 4,6. На кој начин Бог го објаснува принципот „ден за година“ во тие конкретни текстови?`

Во тие текстови можеме мошне јасно да ја видиме идејата за примена на принципот „ден за година“. Но, како да ја оправдаме употребата на тој принцип кога станува збор за некои временски пророштва, како што се оние во текстовите на Даниел 7,25, Даниел 8,14, како и Откровение 11,2.3; Откровение 12,6.14 и Откровение 13,5?

Постојат уште три елементи кои го поткрепуваат овој принцип „ден за година“ во пророштвата од Книгата на пророк Даниел и Откровението – употребата на симболи, долги временски периоди и употребата на карактеристични изрази.

Прво, симболичниот карактер на ѕверовите и роговите кои ги претставуваат царствата, укажуваат на тоа дека и временските одредници треба да се разберат како симболични. Ѕверовите и роговите не треба да се сфатат буквално. Тие се симбол на нешто друго. Затоа, ако остатокот од пророштвата е симболичен а не буквален, зошто само временската компонента да ја сфатиме буквално? Одговорот е, се разбира, дека не треба тоа да го правиме.

Второ, многу од настаните и царства опишани во тие пророштва покриваат временски период од повеќе векови, што би било невозможно временските пророштва, коишто ги опишуваат, да ги сфаќаме буквално. Меѓутоа, кога ќе се примени принципот „ден за година“, времето се поклопува со најавените настани на исклучително прецизен начин, што би било невозможно ако временските пророштва се прифатат буквално.

На крајот, карактеристичните изрази кои се користат за да ги означат тие временски периоди упатуваат на симболично толкување. Со други зборови, начинот на кој времето се наведува во тие пророштва (на пример „2300 вечери и утра“, во текстот во Даниел 8,14) не е вообичаен начин на одредување на времето, што ни укажува на тоа дека тие временски периоди треба да се сфатат како симболични а не буквални.

`Да го разгледаме пророштвото за 70 седмици од текстот Даниел 9,24-27. Овде читаме дека, „од времето кога излезе законот за обновување на Ерусалим, до доаѓањето на Помазаникот Божји“ (Даниел 9,25), ќе поминат 69 седмици, што во буквална смисла би изнесувало една година, четири месеци и една седмица. Во тој случај, пророштвото нема никаква смисла, зар не? Меѓутоа, што се случува кога ќе го примениме библиското правило „ден за година“, и 70 седмици ќе станат всушност 490 години?`
