---
title: 'Препознавање На Малиот Рог'
date: 09/06/2020
---

Протестантските реформатори со векови ја поистоветувале силата на малиот рог од 7. и 8. глава на Книгата на пророк Даниел со Римската црква. Зошто?

`Прочитајте Даниел 7,1-25 и 8,1-13. Кои се заедничките карактеристики на малиот рог во овие две глави? Како можеме да го препознаеме?`

Се спомнуваат седум карактеристики кои се заеднички за малиот рог од 7. глава и оној од 8. глава на Книгата на пророк Даниел: (1) и двата се опишани како рогови; (2) и двата се сили кои прогонуваат (Даниел 7,21.25; 8,10.24); (3) обата се издигнуваат себеси и хулат на Бога (Даниел 7,8.20.25; 8,10.11.25); (4) и двата се нафрлаат на Божјиот народ (Даниел 7,25; 8,24); (5) некои аспекти на нивните активности, и во двата случаи, се одвиваат во рамките на пророчкото време (Даниел 7,25; 8,13.14); (6) и двата траат до крајот на времето (Даниел 7,25.26; 8,17.19); и (7) и двата ќе бидат уништени на натприроден начин (Даниел 7,11.26; 8,25).

Историјата го препознава првото царство како Вавилон (Даниел 2,38), второто како Медо-Персија (Даниел 8,20), а третото како царството на Александар Македонски (Даниел 8,21). Историјата, исто така, недвосмислено открива дека по тие светски царства настапува Рим.

Во 2. глава од Книгата на пророк Даниел, железото, кое го претставува Рим, се протега и до стапалата, каде што е помешано со глина, што значи дека трае до крајот на времето. Малиот рог од 7. глава на Даниеловата книга ќе изникне од четвртиот ѕвер, но сепак останува негов дел.

Која сила произлегла од Рим и продолжила да го врши своето политичко-религиозно влијание најмалку уште 1260 години (види Даниел 7,25)? Само една сила се вклопува во историјата и пророштвото, а тоа е папството. Папството дошло на власт меѓу десет варварски европски племиња и искоренило три од нив (Даниел 7,24). Папството ќе се разликува од поранешните (Даниел 7,24), што укажува на неговата единственост во однос на останатите племиња. „Тој ќе хули на Сёвишниот“ (Даниел 7,25) и ќе „порасте сё до Заповедникот на Војската“ (Даниел 8,11), узурпирајќи ја Исусовата улога и заменувајќи ја со улогата на папата. Папството го исполнило и предвидувањето за тоа дека ќе ги прогонува „светите на Севишниот“ (Даниел 7,25) и ќе се обидува да „собори на земјата дел од таа војска“ (Даниел 8,10), што се случувало во текот на контра-реформацијата кога протестантите биле убивани. Папството настојувало „да ги измени времињата и Законот“ (Даниел 7,25) отстранувајќи ја втората заповед и заменувајќи ја саботата со недела.

`Во 2. 7. и 8. глава од Даниеловата книга, по царството на Алесандар Македонски, ќе се издигне една сила која ќе трае до крајот на времето. Која би можела да биде таа сила ако не Рим, сега во својата папска фаза? Колку и да е политички некоректно, зошто тоа е клучно учење во рамките на Пораката на тројцата ангели, а оттаму и клучна компонента на сегашната вистина?`
