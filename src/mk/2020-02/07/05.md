---
title: 'Текстови И Контексти'
date: 13/05/2020
---

Зборовите во Светото писмо секогаш се јавуваат во одреден контекст. Тие не стојат сами за себе. Секој збор има свој непосреден контекст внатре во реченицата, и тоа е она што најпрво треба да се разбере. Потоа, тука е и поширокиот контекст на мисловната целина во рамките на кој се наоѓа таа реченица. Тоа може да биде извадок од ракопис, глава, или низа од глави. Од клучна важност е што е можно подобро да го разбереме контекстот на зборовите и речениците, за да не дојдеме до погрешни заклучоци.

`Споредете го стихот 1. Мојсеева 1,27 со стихот 1. Мојсеева 2,7. Потоа прочитајте го текстот 1. Мојсеева 2,15-23. Како можеме, врз основа на тие различни исечоци и нивните контексти, да ја разбереме одредницата adam,, што е еврејски збор за „човек“?`

Веќе видовме дека повторувањето на изразот *bara*’ во стихот 1. Мојсеева 1,27 става акцент на создавањето на човекот. Сега гледаме дека, во контекст на тој стих, човекот е дефиниран како „машко и женско“. Тоа значи дека еврејскиот збор *adam* во овој стих треба да се разбере како општ израз за човештвото, односно целокупниот човечки род.

Меѓутоа, во стихот 1. Мојсеева 2,7 истиот израз *adam* се однесува на создавањето на Адам „од земен прав“ (на еврејски *adamah* – забележете ја играта на зборови). Овде името Адам се однесува само на машко, бидејќи Ева е создадена дури подоцна, на сосема поинаков начин. Според тоа, во секој исечок, дури и во контекст на двете соседни глави, гледаме дека се јавува разлика во дефинирањето на adam како „човештво“ (1. Мојсеева 1,27) и човекот Адам (1. Мојсеева 2,7). Дека Адам бил вистинска личност, тоа е потврдено подоцна во генеалогијата (1. Mојсеева 5,1-5, 1. Дневник 1,1, Лука 3,38), и со тоа што е спореден со Исуса, кој станал „втор Адам“ (Римјаните 5,12-14).

Како што зборот Адам се јавува во посебен текст, така и контекстот на создавањето на Адам и Ева се наоѓа во поширокиот извештај за Создавањето, што се гледа во 1. и 2. Мојсеева. Тоа се подразбира под поимот поширока целина. Таа целина му обезбедува на толкувачот дополнителни информации за различни теми, идеи и развој на настаните. Текстот 1. Moјсеева 2,4-25 своевремено е нарекуван „втор извештај за создавањето“, но разликата всушност се состои само во нагласокот (види ја поуката за следната седмица). И во двата извештаи прикажано ни е изворното потекло на човечкиот род.

`Како што гледаме, Бог непосредно го создал мажот и жената – човечкиот род. Како тоа ни покажува колку всушност била безумна „мудроста на овој свет“ (1. Коринќаните 1,20) кога тврди дека ние сме производ на чиста случајност?`
