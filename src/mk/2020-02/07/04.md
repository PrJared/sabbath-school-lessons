---
title: 'Повторувањето Јазичните Обрасци И Смислата'
date: 12/05/2020
---

Во еврејската мисла има повеќе начини да се изразат одредени идеи кои ја нагласуваат смислата и ја истакнуваат важноста на одредени поими. За разлика од европските јазици, еврејскиот во својот изворен облик не содржел знаци на интерпункција, така што се развиени јазични структури кои на друг начин ги пренесувале таквите идеи.

`Прочитајте 1. Мојсеева 1,26.27 и Исаија 6,1.3. Кои зборови се повторуваат во овие текстови? Како тие зборови со своето повторување воведуваат различни концепти и попримаат пошироко значење?`

Еден од начините на кои еврејскиот писател можел да нагласи извесна Божја особина бил тоа да го повтори три пати. Кога во извештајот за Создавањето стигнуваме до крајот на Божјето создателско дело, текстот ја нагласува посебната важност на создавање на човекот. Изразот *bara*’, „создава“, секогаш го има само Бога за свој субјект. Со други зборови, единствено Бог ја има таа моќ да создава независно од предпостоечките творби. Следниот текст го опишува создавањето на човекот: „Бог го создаде човекот во Својот лик, Тој го создаде во Божјиот лик; ги создаде машко и женско“ (1. Мојсеева 1,27). Забележете дека зборот „создаде“ се повторува три пати. Мојсеј на тој начин нагласува дека Бог ги создал човечките суштества, и тоа дека ги создал според својот лик. Неговиот акцент бил на тие вистини.

Во визијата со која пророкот Исаија се повикува во служба, серафимот ги повторува зборовите: „Свет! Свет! Свет е Господ над Воинствата!“ (Исаија 6,3). Акцентот тука е ставен на светоста на величествениот Бог, чие присуство го исполнува храмот. Таа светост ја воочуваме и врз основа на зборовите што ги изговара Исаија додека стои во присуство на Семоќниот: „Тешко мене, пропаднав“ (Исаија 6,5). Дури и еден пророк како што е Исаија, соочен со Божјата светост и карактер, се стаписал во својата недостојност. Затоа, уште овде, многу пред Павловото излагање за човечката грешност и потреба за Спасителот (Римјаните 1-3), можеме да видиме како Библијата укажува на паднатата човечка природа, дури и на една толку „добра“ личност како што бил Исаија.

Во 3. глава од Книгата на пророк Даниел се повторува (со извесни варијации) изразот „идол што го беше поставил царот Навуходоносор“ (Даниел 3,1.2.3.5.7.12.14.15.18). Тој израз, во некоја од неговите варијации, се повторува 10 пати во оваа глава, за да укаже на постапката на царот која е во спротивност со ликот што Бог му го открил преку Даниел (Даниел 2,31-45). Овде акцентот е ставен на човечкото настојување себеси да се прикаже како бог кому треба да му се поклонуваат, за разлика од вистинскиот Бог, кој е единствен достоен да биде обожаван.
