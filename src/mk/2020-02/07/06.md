---
title: 'Книгите И Нивната Порака'
date: 14/05/2020
---

Најголемите поединечни целини во Светото писмо се различните книги на Библијата. Библиските книги се пишувани со различна цел и под различни околности. Некои содржат пророчка порака, други претставуваат компилации, како Псалмите. Има историски книги, како што се 1. и 2. Царевите, како и посланијата до различни цркви, како оние што ги пишувале Павле и другите.

Кога се обидуваме да ја разбереме смислата и пораката на одредена книга, важно е да почнеме со нејзиното авторство и со околностите во кои е пишувана. Многу книги од Библијата им се припишуваат на одредени автори. Првите пет книги од Стариот завет се препознаени како оние чиј автор е Мојсеј (Исус Навин 8,31.32; 1. Царевите 2,3; 2. Царевите 14,6; 21,8; Ездра 6,18; Немија 13,1; Даниел 9,11-13; Малахија 4,4). Тоа го потврдиле Исус (Марко 12,26; Јован 5,46.47; Јован 7,19) и апостолите (Дела 3,22, Римјаните 10,5). Во други случаи, авторите на библиските книги не се познати. (На пример, книгите за Естира и Рута, и некои историски книги, како што се Самоиловите книги и книгите на Дневникот, авторите не се познати).

`Прочитајте 1. Мојсеева 15,1-5 и 1. Мојсеева 22,17.18. Од какво значење за нас е тоа што Мојсеј ја напишал книгата Битие – 1. Мојсеева?`

Се разбира, Книгите од 2. до 5. Мојсеева се напишани по излегувањето од Египет. Меѓутоа, бидејќи 1. Мојсеева претставува основа, како историја на Божјите дела од Создавањето до добата на патријарсите, таа, по логика, всушност е пишувана пред Излегувањето.

„Како годините поминувале, тој, крстосувајќи со своите стада по осамени места, размислувал за состојбата на својот угнетен народ; и додека во своите мисли ги ’пребројувал’ Божјите дела во постапувањето со неговите татковци и неговите ветувања за наследството на одбраниот народ, кон небото ден и ноќ се издигнувале негови молитви за Израелскиот народ. Небесните ангели ја распростирале својата светлина околу него. Тука, под вдахновение на Светиот Дух, ја напишал книгата ’Создавањето’ (Прва книга Мојсеева)“ (Eлена Вајт, Патријарси и пророци, стр. 251 oригинал).

Во 1. Мојсеева откриено ни е не само нашето потекло туку и планот на спасение, начинот на кој Бог ќе го откупи паднатото човештво. Тој план станува уште поочигледен кога Бог склучува завет со Аврама, кој го опфаќа Неговото ветување дека преку Аврам ќе подигне голем народ, составен од неговите потомци кои ќе бидат „како ѕвезди на небото и песок на морскиот брег“ (1. Mojсеева 22,17).

`Кои други големи вистини ни се откриени преку 1. Мојсеева, вистини кои во спротивно не би можеле да ги дознаеме? Што ни кажува ова за важноста на Божјата Реч за нашата вера?`
