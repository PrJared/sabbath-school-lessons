---
title: 'Јасноста На Писмото'
date: 28/04/2020
---

Самото повикување на Писмото не би имало многу смисла ако значењето на библискиот текст е нејасно.

`Прочитајте Матеј 21,42; 12,3.5; 19,4; 22,31; Марко 12,10.26; Лука 6,3; Матеј 24,15; Марко 13,14. Со оглед на Исусовото постојано повикување на Писмото, што ни кажува тоа за јасноста на неговата порака?`

Библиското сведоштво е недвосмислено – Библијата е доволно јасна во своите учења. Библијата е толку јасна да можат да ја разберат и децата како и возрасните, особено кога станува збор за нејзините најосновни поуки. Па сепак, има безброј можности нашето знаење и разбирање да се продлабочува. Не е потребно некој висок црковен службеник да ни го разјаснува значењето на Библијата. Напротив, нејзините основни учења можат да ги разберат сите верници. Таа подразбира свештенство на сите верници и нејзиното толкување не е ограничено на одбрано малцинство, како што е црковниот клер. Според тоа, Библијата нё охрабрува сами за себе да ги проучуваме нејзините свети списи бидејќи сосема сме во состојба да ја разбереме пораката што Бог ни ја упатува.

Во *Теолошкиот прирачник на адвентистите на седмиот ден* соодветно е истакнато дека „доследниот пример на библиските писатели покажува дека Списите треба да земаат во нивното едноставно, буквално значење, доколку не постои јасна и очигледна намера нешто да се изрази фигуративно... Нема симнување на ’лушпата’ на буквалната смисла за да се дојде до ‘јадрото’ на некое мистично, скриено, алегориско значење, кое само упатените можат да го разоткријат“ (Handbook of Seventh-day Adventist Theology [Hagerstown, MD: Review and Herald Publishing Association, 2000], стр. 65). Јасноста на Библијата се однесува на јазикот, смислата и зборовите во светите списи, бидејќи намерата на библиските писатели била да се изнесе недвосмислената вистина, а не на библискиот текст да му дава некое субјективно, неконтролирано, повеќекратно значење.

Тоа сепак, не значи дека нема повремено да наидуваме на текстови и идеи кои не сме во состојба потполно да ги разбереме и доловиме. На крајот на краиштата, тоа е Божја Реч, а ние сме само паднати човечки суштества. И покрај тоа, Божјата Реч е доволно јасна во сё она што навистина треба да го знаеме и да го разбереме, а особено во поглед на спасението.

`Сетете се на некои моменти кога не сте разбрале одредени текстови, но подоцна ви станале сосема јасни. Што научивте од тоа искуство, а би можело да им помогне на другите кои се борат со нешто слично?`
