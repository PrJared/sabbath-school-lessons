---
title: 'Светото Писмо Како Владејачко Правило'
date: 26/04/2020
---

Христијаните адвентисти на седмиот ден од почетокот себеси се сметале за народ на Книгата, т.е. христијани кои веруваат во Библијата. За да го потврдиме начелото „sola Skriptura“ (само Светото писмо), ние го признаваме единствениот авторитет на Библијата. Само *Светото писмо* е владејачко правило на нашата теологија и врховен авторитет за животот и учењето. Други извори, како што се верското искуство, човечкиот разум и традиција, се подредени на Библијата. Начелото „Sola Skriptura“ всушност, требало да го заштити авторитетот на Писмото, за да не зависи од црквата и од нејзините толкувања, да ја исклучи секоја можност како мерило за неговото толкување да се земе што било друго што доаѓа надвор од Библијата.

`Прочитајте 1. Коринќаните 4,1-6, посебно 6 стих, во кој Павле вели дека ние не би требало да одиме „повеќе од она што е напишано“. Зошто таа мисла има толку пресудна важност за нашата вера?`

Да не се оди надвор од она што е запишано не ги исклучува увидите од други полиња на истражувања, како што се библиската археологија и историја. Другите полиња можат да фрлат светлина врз поединечни делови на Библијата и на заднината на некои библиски текстови, што може да ни помогне подобро да ги разбереме. Тоа исто така не ги исклучува ни останатите помошни средства во толкувањето, како што се лексикони, речници, конкорданси, и некои други книги и коментари. Меѓутоа, во правилното толкување на Библијата, текстот од Писмото има предност во однос на сите други извори, науки и помошни средства. Различните гледишта треба внимателно да се проценуваат од гледна точка на Светото писмо како целина.

Она што категорично го тврдиме кога го применуваме начелото „Sola Skriptura“, е дека во решавањето на несогласувањата кои можат да се јават при толкувањето на она што го веруваме, само Писмото има авторитет кој го надминува и проценува секој друг извор и секоја црковна традиција. Не би требало да го пречекоруваме ниту, пак, да го негираме она што е напишано во Библијата. Вистинското христијанство и уверливото проповедање на евангелието зависат од цврстата приврзаност кон авторитетот на Писмото.

„Само Писмото е вистински ‘господ и учител’ над сите списи и учења на земјата“ (Мартин Лутер, Luther’s Works, vol. 32: Career of the Reformer II, ed. Jaroslav Jan Pelikan, Hilton C. Oswald, and Helmut T. Lehmann, vol. 32 [Philadelphia: Fortress Press, 1999], стр. 11, 12).

`Прочитајте Дела 17,10-11. На кој начин овие стихови го потврдуваат она за што зборувавме овде во врска со првенството на Писмото?`
