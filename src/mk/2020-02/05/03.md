---
title: 'Единството На Библискиот Текст'
date: 27/04/2020
---

Библијата сама тврди дека „Целото Писмо е од Бога вдахновено“ (2. Тимотеј 3,16), и дека „ ниедно пророштво од Писмото не е сопствено кажување на пророкот“, туку „светите Божји луѓе зборувале поттикнати од Светиот Дух“ (2. Петрово 1,20.21). Бидејќи Бог, во конечна смисла, е вистинскиот автор на Библијата, можеме да очекуваме начелно единство и хармонија меѓу различни делови на Писмото во поглед на клучните теми со кои тоа се занимава.

`Прочитајте Тит 1,9 и Тимотеј 1,13. Зошто единството на Библијата е важно за нашето верување?`

Само врз основа на своето внатрешно единство – единство кое произлегло од божественото вдахновение, Писмото служи како сопствен толкувач. Кога Писмото не би го поседувало тоа сеопфатно единство во своите учења, не би можеле да постигнеме хармонија внатре во доктрините во врска со кое било прашање. Без единството на Библијата црквата не би имала начин да ја разликува вистината од заблудата и да го разоткрие ересот. Не би имало основа за примена на дисциплинските мерки, ниту за коригирање на отстапувањето од Божјата вистина. Писмото би ја изгубило сета своја убедливост и ослободувачка сила.

Меѓутоа, Исус и библиските писатели подразбираат дека единството на Писмото свој темел има во неговото боженствено потекло. Тоа го гледаме врз основа на нивниот обичај да цитираат повеќе старозаветни книги припишувајќи им подеднаква и усогласена вредност (на пример, Римјаните 3,10-18; овде Павле се повикува на текстовите од различни библиски книги: Проповедник 7,20; Псалм 14,2.3; 5,9; 10,7; Исаија 59,7.8).

Библиските писатели Писмото го сметале за неразделна, поврзана целина во која главните теми се развиваат и се надополнуваат. Нема неусогласеност меѓу Стариот и Новиот завет. Новиот завет не содржи некое ново евангелие ниту, пак, нова религија. Стариот завет го доживува својот расплет во Новиот, а Новиот завет се надоградува на Стариот. Двата Завета, како такви, се наоѓаат во заемен однос кој им овозможува да фрлаат светлина еден на друг.

Единството на Писмото, исто така, укажува дека кога проучуваме некој библиски предмет треба да се земе предвид целото Писмо („tota Skriptura“), наместо своето учење да го засноваме само на издвоени искази.

`Што би требало да правиме кога во Библијата ќе наидеме на текстови и идеи кои навидум си противречат едни на други? На кој начин го решаваме тоа?`
