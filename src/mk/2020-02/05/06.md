---
title: 'Sola Skriptura И Елена Вајт'
date: 30/04/2020
---

`Прочитајте Исаија 8,20. Зошто е важно секогаш да се враќаме на библискиот израз „законот и сведоштвата“ како правило на нашето учење и доктрините? Што значи тоа за службата на пророците кои не станале дел од библискиот канон?`

Кога зборуваме за начелото „Sola Skriptura“ (само Светото писмо), христијаните адвентисти на седмиот ден неминовно се соочуваат со прашањето што да се прави со списите на Елена Вајт, која исто така била од Бога вдахновена и служела како Божји весник на Неговиот народ на остатокот. Каков однос постои меѓу нејзините ракописи и Светото писмо?

Дури и површното читање на ракописите на Елена Вајт јасно покажува дека Библијата била темел и центар на сите нејзини мисли и учења. Всушност, таа во повеќе наврати тврдела дека Библијата е највисокиот авторитет и крајно мерило на науката, верата и правдата (види Големата борба, стр. 595 оригинал). Дури, таа и отворено го поддржува и издигнува протестантското начело „sola Skriptura“ (види Големата борба, стр. 9 ориг.). Според сфаќањето на самата Елена Вајт, нејзините списи, кога ќе се споредат со Писмото, биле „помала светлина која требало да ги упати мажите и жените кон поголемата светлина“ – Библијата (The Advent Review and Sabbath Herald, January 20, 1903). Нејзините списи никогаш не претставувале пречка, ниту пак замена за сериозното проучување на Библијата. Таа дури и коментирала: „Вие не сте добро запознаени со Светото писмо. Ако ја проучувавте Божјата реч, со желба да го достигнете библискиот стандард и да постигнете христијанско совршенство, не би имале потреба од Сведоштвата. Но, токму поради тоа што занемаривте да се запознаете со Божјата вдахновена Книга, Тој настојува да допре до вас со едноставни, директни сведоштва“ (Ellen G. White, Testimonies for the Church, кн. 2, стр. 605).

Нејзините списи, како такви, треба да се ценат. Тие го делат истото вдахновение како и библиските писатели, но нивната функција е поинаква од онаа што ја има Библијата. Списите на Елена Вајт не се додаток на Светото писмо, туку се подредени нему. Таа никогаш и немала намера нејзините ракописи да го заменат Писмото. Напротив, таа ја издигнувала Библијата како единствено мерило и практика.

`Размислувајте за тоа колку неверојатен дар сме добиле преку службата на Елена Вајт. Како можеме да научиме повеќе да ја цениме чудесната светлина што потекнува од неа, додека едновремено го потврдуваме врховниот авторитет на Светото писмо?`
