---
title: 'Писмото Го Толкува Писмото'
date: 29/04/2020
---

Само благодарение на тоа што постои суштинско единство на нејзините списи, Библијата може да се толкува самата себе. Без таквото единство, Писмото не би можело да биде светлина која го открива сопственото значење, при што еден дел од списите толкува друг дел, и на тој начин станува клуч за разбирање на поврзаните исечоци.

`Прочитајте Лука 24,27.44.45. Како Исус се повикува на Писмото за да го објасни својот идентитет? Што можеме да научиме од ова во врска со употребата на Писмото?`

Убавината што ја увидуваме кога ќе дозволиме Писмото да се толкува себеси, се состои во тоа што тоа фрла нова светлина врз сопственото значење. Правејќи така, ние не ги поврзуваме неселективно поединечните текстови за да го докажеме сопственото мислење, туку го земаме предвид контекстот на секој стих. Освен непосредниот контекст пред и по исечоците што ги проучуваме, би требало да го разгледаме и контекстот на целокупната книга во која се наоѓа тој исечок. Дури, и би требало да проучиме сё што ни зборува Библијата за дадената тема, бидејќи во Светото писмо, како што вели Павле, „сё што е напишано некогаш, напишано ни е нам за поука“ (Римјаните 15,4).

„Библијата се толкува самата себеси. Секој библиски стих мора да се споредува со библиски стих. Оној што ја проучува Библијата мора да се научи да ја посматра како целина, и да го согледа заемниот однос на нејзините делови. Тој треба да се запознае со нејзината голема централна тема, со Божјата првична намера со светот, со потеклото на големата борба и со делото на спасението“ (Eлена Вајт, Воспитување, стр. 190 oриг.).

Кога споредуваме стих со стих, важно е темелно да ја проучуваме Библијата. Ако постои можност, би требало да ги споредиме стиховите и на оригиналните јазици, или барем врз основа на соодветен превод кој е верен на значењето на оригиналните текстови на еврејски и грчки јазик. Иако не е неопходно за добро да се разбере Библијата, сепак познавањето на оригиналните јазици несомнено помага, ако ни е на располагање. А ако не е, верното проучување на Речта со молитва, во став на понизност и прифаќање, сигурно ќе донесен изобилен плод.

`Сетете се на некои доктрини, како што е состојбата на мртвите, во врска со која сосредоточеноста на само неколку одбрани стихови би можела да води во заблуда доколку се занемарат другите текстови. Што ни кажува тоа за важноста да се собере и чита сё она што Библијата го кажувa за одредена тема, за да можеме на најдобар начин да го разбереме она што таа нё учи?`
