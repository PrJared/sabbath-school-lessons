---
title: 'Можни Причини За Привидни Противречности'
date: 14/06/2020
---

`Прочитајте го текстот 2. Тимотеј 2,10-15. Павле го советува Тимотеја да биде вреден и верно да „го проповеда словото на вистината“. Која важна порака ни ја упатува на сите нас овде?`

Ниту еден внимателен и искрен проучувач на Писмото нема да го негира фактот дека во Библијата има некои работи што тешко можат да се разберат. Тоа не треба да нё вознемирува. Всушност, во извесна смисла, овие тешкотии би требало да се очекуваат. На крајот на краиштата, ние сме несовршени и ограничени битија и никој од нас нема сеопфатно знаење за која било област на науката, а камоли за она што е божествено. Според тоа, кога неупатените и ограничени човечки битија се обидуваат да ја сфатат мудроста на бесконечниот Бог од Светото писмо, тие сигурно ќе доживеат извесни тешкотии. Меѓутоа, ваквите потешкотии во разбирањето на библиските учења во никој случај не докажуваат дека она што го тврди Библијата не е вистина.

Оние што ги отфрлаат божествено откриените и вдахновени библиски учења, честопати ги прогласуваат овие тешкотии како противречности и грешки. Бидејќи Библијата за нив е повеќе или помалку само една обична книга, тие се убедени дека таа мора да содржи некои недостатоци и грешки. Кога заземаат ваков став, луѓето обично не вложуваат сериозни напори да побараат објаснување кое ќе ја земе предвид целината и веродостојноста на Светото писмо што произлегува од неговата божествена вдахновеност. Луѓето кои ја доведуваат во прашање првата страница на Писмото – Извештајот за создавањето, на пример, наскоро почнуваат да изразуваат сомнеж и несигурност во поглед и на останатите делови на Библијата.

Впрочем, до некои неусогласени работи во Светото писмо може навистина да се дојде поради помали грешки на преведувачите или преведувачите. Во врска со ова, Елена Вајт пишува: „Некои луѓе гледаат кон нас строго и велат: ’Не мислите ли дека можело да се дојде до некои грешки при препишувањето или преведувањето?’ Тоа е сосема можно, но некој кој е толку тесноград што почнува да се колеба и се сопнува пред таквата можност или веројатност, ќе биде исто така склон да се сопнува и на секоја тајна на Вдахновената Реч, бидејќи тој во својата слабост не може да проникне во Божјите намери. Да, тој исто така би се сопнал и од едноставните факти, кои за просечниот ум се прифатливи и препознатливо божествени, и за кои Божјата реч е едноставна, убава и полна со сладост. Ни сите грешки ќе доведат во непријатна ситуација ниту една душа, ниту ќе предизвикаат некој да се сопне, освен ако самиот тој не наоѓа тешкотии и во наједноставната откриена вистина“ (Ellen G. White, Selected Messages, кн. 1, стр. 16).

`Зашто е толку важно да ў пристапуваме на Библијата во духот на понизност и покорност?`
