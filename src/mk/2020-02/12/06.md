---
title: 'Справување Со Тешкотиите Со Молитва И На Библиски Начин'
date: 18/06/2020
---

`Прочитајте ги текстовите Дела 17,11; 8,35 и 15,15.16. Што правеле апостолите и припадниците на раната црква кога се соочувале со тешки прашања? Зошто Светото Писмо е сё уште најдобриот извор за сопственото толкување?`

Најдоброто решение за проблемите на кои наидуваме во Библијата сё уште се наоѓаат во неа. Проблемите во Библијата најдобро се решаваат кога се проучуваат во светлината на целокупното Писмо, наместо да се проучува поединечен текст одвоено од останатите и од Писмото како целина. Навистина треба да ја користиме Библијата за да ни помогне да ја разбереме истата. Една од најважните работи што можеме да ги направиме е да научиме како да дојдеме до големите вистини откриени во Светото писмо.

Ако не разбирате дел од Писмото, обидете се да добиете светлина од другите библиски текстови кои се занимаваат со истата тема. Секогаш настојувајте да најдете јасна изјава на Светото писмо која фрла светлина на помалку јасните делови. Исто така, многу е важно никогаш да не фрламе сенка ниту да ги замаглуваме јасните библиски тврдења доведувајќи ги во врска со тешко разбирливи текстови. Наместо да бараме решенија во вонбиблиски извори, филозофијата или науката, треба да дозволиме самиот текст на Писмото да ни го протолкува своето значење.

Некој погодно рекол дека, кога сме на колена, буквално гледаме на проблемите од нова перспектива. Преку молитвата, покажуваме дека ни треба божествената помош кога станува збор за толкувањето и разбирањето на Писмото. Во молитва, ние бараме просветлување на умот преку дејствувањето на истиот Свети Дух кој ги вдахнал библиските писатели да го запишат она што го напишале.

Во молитвата се откриваат нашите мотиви и ни се дава можност да му кажеме на Бога зошто навистина сакаме да го разбереме она што го читаме. Во молитва можеме да го замолиме Бога да ги отвори нашите очи за Неговата Реч и да ни дарува дух подготвен да ја следи и примени Неговата вистина. (Ова е пресудно!) Кога Бог, во одговорот на нашите молитви, нё води преку Светиот Дух, Тој не противречи на она што веќе го открил во Библијата. Бог секогаш ќе биде во согласност со Библијата, ќе го потврдува и ќе го гради она што писателите на Библијата ни го соопштиле под Неговата вдахновеност.

`Како молитвата ви помага да постигнете правилна состојба на умот за да можете подобро да ја разберете и послушате Божјата Реч?`
