---
title: 'Тешкотиите Да Ги Разгледуваме Искрено И Внимателно'
date: 15/06/2020
---

Дали некогаш сте наишле на текст или на низа текстови што не сте ги разбрале, или тешко сте можеле да се помирите со остатокот од книгата, или со реалноста воопшто? Всушност, едноставно би било неверојатно ако порано или подоцна не сте се соочиле со таков проблем. Меѓутоа, прашањето е – како сте реагирале? Или, уште поважно – како требало да реагирате?

`Прочитајте ги текстовите 1. Дневникот 29,17; Мудри изреки 2,7 и 1. Тимотеј 4,16. Што ни кажуваат тие, што би можеле да примениме како одговор на прашањето како да се справиме со тешките текстови?`

Само ако сме искрени и чесни, можеме со тешкотиите да се соочиме на соодветен начин. Искреноста не ни дозволува да ги избегнуваме тешкотиите, ниту да се обидуваме да ги прикриеме. Таквата искреност нё спречува да даваме површни одговори кои не можат да се одржат при внимателното испитување. Бог ја сака искреноста и чесноста. А ние треба да се сообразиме со Неговиот карактер во сё што правиме, дури и во нашето проучување на Библијата.

Искрените луѓе ќе се занимаваат со библиските проблеми внимавајќи да не изнесуваат информации надвор од контекстот, да не ја искривуваат вистината со измамнички зборови и да не ги доведуваат другите во заблуда манипулирајќи со доказите. Многу е подобро да се почека да се пронајде убедлив одговор на тешкотијата, отколку да се обезбеди двосмислено или незадоволително решение. Позитивниот спореден ефект на искрениот пристап кон проучувањето на Библијата се огледува во тоа што тој гради доверба, а довербата е суштината на секој здрав меѓучовечки однос. Ова на луѓето им изгледа многу поубедливо од затегнати одговори. Подобро е едноставно да кажете дека не знаете да одговорите на некое прашање или да објасните некој текст, отколку да се обидувате по секоја цена да докажете дека тој значи она што вие би сакале да значи, иако тоа можеби воопшто не е точно.

Внимателните луѓе сесрдно сакаат да ја знаат правата вистина за Божјата реч и затоа доследно се обидуваат да не избрзаат во предвремени заклучоци засновани на недоволно знаење или неверодостојни докази. Внимателните луѓе се решителни во својата намера да не занемарат ниту еден аспект или детаљ што може да биде важен. Тие не се брзоплети во нивното размислување, туку темелни и внимателни во проучувањето на Божјата реч и секоја информација што може да биде поврзана со неа.

`Што правите, односно, што би требало да правите со текстовите коишто не ги разбирате во целост, или кои навидум не се согласуваат со вашето сфаќање на вистината?`
