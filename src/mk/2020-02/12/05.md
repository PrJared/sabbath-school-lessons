---
title: 'Решителност И Трпение'
date: 17/06/2020
---

`Прочитајте го текстот Галатјаните 6,9. Иако Павле овде зборува за истрајноста во правењето добро на другите, истиот став е неопходен и кога се занимаваме со тешки прашања. Зошто решителноста и трпението се важни во решавањето на проблемите?`

Вистинските достигнувања секогаш бараат истрајност. Она што лесно го добиваме честопати недоволно го цениме. Тешкотиите што се јавуваат во Библијата ни даваат можност да го вработиме својот ум, а решителноста и истрајноста со кои трагаме по решение откриваат колку е навистина важно ова прашање за нас. Секое време што го поминуваме во проучување на Библијата, во обид да откриеме повеќе за нејзиното значење и порака, е добро потрошено време. Можеби трудољубивото истражување на Писмото во потрага по одговор, дури и ако трае подолго време, ќе биде поголем благослов дури и од самото решение на проблемот, кога конечно ќе го најдеме. Впрочем, кога ќе дојдеме до решение за некој проблем што долго време нё мачи, тоа станува нешто многу драгоцено за нас.

Фактот дека не можете брзо да решите некоја тешкотија, тоа не докажува дека таа воопшто не може да се реши. Неверојатно е колку често го превидуваме тој очигледен факт. Многумина се оние што, кога ќе наидат на некое тешко место во Библијата, откако малку ќе размислат за тоа и не успеваат да дојдат до можно решение, одеднаш заклучуваат дека тој проблем не може да се реши. Некои дури почнуваат да се прашуваат колку е веродостојна Библијата. Како и да е, не треба да заборавиме дека можеби постои дури и многу едноставно решение, иако ние, во нашата ограничена човечка мудрост – или незнаењето – едноставно не го гледаме. Што би помислиле за некој што ќе почне да учи алгебра и кој, по половина час залудно обидувајќи се да реши тежок проблем, изјавува дека воопшто нема решение само затоа што тој не можел да го најде? Истото важи и за нас кога ја проучуваме Библијата.

Кога некои тешкотии им пркосат на вашите најсесрдни напори да ги решите, оставете ги за момент на страна, а во меѓувреме обновувајте го она што Бог јасно ви го покажал. Некои духовни согледувања се стекнуваат само кога сме подготвени да го следиме она што Бог веќе ни го кажал да го направиме. Затоа, бидете истрајни и трпеливи во своето проучување на Библијата. Впрочем, трпеливоста е доблест на верниците на последното време (види Откровение 14,12).

`Што можеме да научиме од другите луѓе кои вредно и трпеливо ги проучувале тешко разбирливите делови на Библијата? Како можеме да ги охрабриме другите да не се откажуваат од потрагата по вистината? Зошто не треба да се плашиме кога наидуваме на некој тежок текст во Светото Писмо?`
