---
title: 'Тешкотиите Да Се Разгледуваат Понизно'
date: 16/06/2020
---

`Прочитајте ги текстовите Јаков 4,6-10; 2. Дневникот 7,14 и Софонија 3,12. Зошто понизноста е важна кога се обидуваме да се занимаваме со тешките исечоци во Писмото?`

Многу луѓе дошле до зачудувачко спознание и увид кој ги освестил дека зависат од нешто или од некој надвор од самите нив. Тие сфатиле дека самите не се мерило за сите нешта. Овие луѓе ја ценат вистината повеќе од потребата нивното его да биде во право, и тие се свесни дека вистината не е нешто што самите ја измислиле, туку нешто со што мора да се соочат. Веројатно најголемото спознание до кое овие луѓе дошле е токму тоа колку малку тие навистина ја познаваат вистината. Тие се свесни, како што напишал Павле, дека гледаат „како низ огледало, нејасно“ (1. Коринќаните 13,12).

Придобивките од таквата понизност во размислувањето се многукратни – навиката на скромно испитување е основата на секаков раст во знаењето, затоа што овозможува слобода која природно раѓа поучлив дух. Ова не значи дека понизните луѓе честопати не се во право, ниту пак дека секогаш го менуваат мислењето и дека никогаш немаат цврсти уверувања. Тоа само значи дека тие се покоруваат на библиската вистина. Свесни се за ограничувањата на нивното знаење и токму затоа се способни да го прошират своето познавање и разбирање на Божјата реч на начин на кој не би можел некој таканаречен интелектуалец, кој е арогантен и суетен.

„Сите кои пристапуваат кон Божјата реч за да добијат насока, со понизен дух, желни да бидат поучени и решени да дознаат за условите на спасението, ќе го разберат она што го кажува Писмото. Меѓутоа, оние што во проучувањето на Речта внесуваат дух кој таа не го одобрува, на крајот и го примаат духот кој таа не го дава. Господ не му проговорува на рамнодушниот ум. Тој не ги троши залудно зборовите за да поучи некој што нема почит и намерно останува затруен. Но, затоа искушувачот го поучува секој оној ум кој подготвено ги прифаќа неговите предлози и го занемарува Божјиот свет закон.

А ние треба да ги понизиме нашите срца, да ја истражуваме Речта на животот искрено и побожно, бидејќи само умот кој е понизен и покорен може да ја здогледа светлината“ (Елена Вајт, The Advent Review and Sabbath Herald, 22 август, 1907).

`Како остварувате здрава рамнотежа меѓу понизноста и цврстата увереност? На пример, како би одговориле на следното обвинение: Како вие, христијани адвентисти, можете да бидете толку сигурни дека сте во право во поглед на саботата и дека скоро сите други грешат?`
