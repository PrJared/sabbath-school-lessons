---
title: 'Божественото Откровение На Библијата'
date: 05/04/2020
---

`Прочитајте 2. Петрово 1,19-21. Како Петар го изразува своето убедување во врска со библиската пророчка порака?`

Библијата не е слична со ниту една друга книга. Според апостол Петар, пророците биле поттикнати од Светиот Дух така што содржината на нивната порака потекнувала од Бога. Тие не ја измислиле сами. Наместо да биде слична „измислени приказни“ (2. Петрово 1,16), пророчката порака на Библијата има божествено потекло и затоа е вистинита и веродостојна. „Светите Божји луѓе зборувале поттикнати од Светиот Дух“ (2. Петрово 1,21). Бог бил на дело во процесот на откровение, кога на одбрани луѓе им ја објавувал својата волја.

Директната вербална комуникација меѓу Бога и одредени човечки суштества е непобитен факт на Светите списи. Затоа, Библијата има посебен, божествен авторитет, и ние во своето толкување на Писмото треба да го земеме предвид тој божествен елемент. Бидејќи нашиот свет Бог е нивен конечен автор, библиските книги соодветно се наречени „Свети писма“ (Римјаните 1,2; 2. Тимотеј 3,15).

Инаку, Светото писмо е дадено и од практични причини. Тоа е „полезно за поука, за изобличување, за поправање и за воспитување во правдата, за да биде Божјиот човек совршено подготвен за секое добро дело“ (2. Тимотеј 3,16.17).

Освен тоа, потребна ни е помошта од Светиот Дух за да можеме во својот живот да го примениме она што Бог ни го открил во својата Реч. Според апостол Петар, толкувањето на божествено откриената Божја Реч не е работа на нашето сопствено мислење. За да можеме правилно да го разбереме нејзиното значење, нам ни се потребни Божјата Реч и Светиот Дух.

Писмото исто така вели: „Господ Бог не прави ништо а да не им ги открие своите намери на своите слуги - пророците“ (Амос 3,7). Библиските изрази за „откровение“ (во своите различни облици) ја изразуваат мислата дека нешто, што претходно било скриено, сега е обелоденето или разоткриено и на тој начин станува познато и видливо. Нам, како на човечки суштества, потребно ни е такво разоткривање или откровение, бидејќи сме грешни и одвоени од Бога поради нашиот грев, и затоа зависиме од Него за да ја спознаеме Неговата волја.

`Доволно е тешко да се послуша Библијата дури и кога веруваме во нејзиното божествено потекло. Што би се случило кога би почнале да се сомневаме или да го доведуваме во прашање тоа божествено потекло?`
