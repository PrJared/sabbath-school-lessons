---
title: 'Потеклото И Природата На Библијата'
date: 04/04/2020
---

### Прочитајте ги библиските текстови
2. Петрово 1,19-21; 2. Тимотеј 3,16.17; 5. Мојсеева 18,18; 2. Мојсеева 17,14; Јован 1,14; Евреите 11,3.6.

> <p>Запомнете го стихот</p>
> „Затоа и непрестано Му благодариме на Бога, зашто, откако го примивте словото Божјо од нас, го примивте не како слово човечко, туку – како што е – слово Божјо, кое и дејствува во вас, кои верувате.“ (1. Солуњаните 2,13).

Начинот на кој го согледуваме потеклото и природата на Писмото во голема мера одредува каква улога Библијата има во нашиот живот и во животот на црквата како целина. Како ја толкуваме Библијата во значителна мера е обликувано под влијание на нашето сфаќање на процесот на откровение и вдахновеност. Кога сакаме правилно да го разбереме Писмото, најпрво треба да дозволиме Библијата да ги постави основните параметри во согласност со кои треба да се однесуваме кон неа. Не можеме да поучуваме математика со помош на емпириските методи кои се користат во биологијата или социологијата. Не можеме да ја проучуваме физиката со истите средства кои служат за проучување на историјата. Слично на тоа, духовните вистини на Библијата не можеме правилно да ги запознаеме и да ги согледаме со помош на атеистичките методи, кои на Библијата ў пристапуваат како Бог да не постои. При толкувањето на Писмото, треба сериозно да се земе предвид божествено-човечката димензија на Божјата реч. Затоа, за правилно да го толкуваме Писмото нам ни е потребно кон Библијата да пристапиме со вера, наместо со методолошки скептицизам и сомнеж.

Оваа седмица ќе разгледаме некои основни аспекти на потеклото и природата на Библијата кои би требало да влијаат на тоа како да ја толкуваме и разбереме.
