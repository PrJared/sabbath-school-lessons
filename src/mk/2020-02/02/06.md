---
title: 'Разбирање На Библијата Со Вера'
date: 09/04/2020
---

`Прочитајте Евреите 11,3.6. Зошто верата има клучна улога во разбирањето на Бог и Неговата реч? Зошто без вера не е можно да му се угоди на Бога?`

Секое вистинско учење се одвива во контекст на верата. Токму довербата која детето ја има во своите родители му овозможува да дознава нови работи. Односот полн со доверба е токму она што го наведува детето да ги спознае основните аспекти на животот и љубовта. Знаењето и разбирањетo, според тоа, произлегува од односот на доверба и љубов. Во истата смисла, добриот музичар изведува музичко дело на вистински начин тогаш кога, освен совладаните извонредни технички вештини со помош на кои свири на својот инструмент, покажува и љубов кон таа музика, кон композиторот и инструментот. Така и ние можеме на правилен начин да ја разбереме Библијата ако не ў пристапуваме со скептичен и критички став (со методолошко сомневање), туку во духот на љубовта и верата. Апостол Павле пишува: „А без вера не е можно да Му се угоди на Бога; бидејќи оние кои доаѓаат кај Бога, треба да веруваат дека Тој постои и дека ги наградува оние што Го бараат“ (Евреите 11,6). Според тоа, неопходно е кон Библијата да пристапуваме со вера, признавајќи го нејзиното натприродно потекло, наместо на неа да гледаме како на обична човечка книга.

Христијаните адвентисти јасно го изразиле тој увид во натприродното потекло на Писмото во рамките на првото основно верување на Адвентистичката црква на седмиот ден, кое гласи: „Светото писмо – Стариот и Новиот завет – е пишана Божја Реч дадена под Божјо вдахновение. Вдахновените автори зборувале и пишувале онака како што ги водел Светиот Дух. Во оваа Реч, Бог му доверил на човештвото знаење кое е неопходно за спасение. Светото писмо е врвно, авторитативно и непогрешно откровение на Неговата волја. Тоа е мерило на карактерот, тест на искуството, авторитативен толкувач на доктрините и веродостоен извештај за Божјето дејствување во историјата“ (Псалм 119,105; Мудри изреки 30,5.6; Исаија 8,20; Јован 17,17; 1. Солуњаните 2,13; 2. Тимотеј 3,16.17; Евреите 4,12; 2. Петрово 1,20.21).“

`Што им недостасува на луѓето во нивното разбирање на Библијата, доколку не ў пристапат од гледна точка на верата? Зошто тоа не е слепа вера? Односно, кои добри причини ги имаме за да веруваме, и зошто верата сепак е неопходна кога се занимаваме со библиските вистини?`
