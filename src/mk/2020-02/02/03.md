---
title: 'Процесот На Вдахновение'
date: 06/04/2020
---

Со оглед на тоа дека Бог го користи говорот како средство преку кое ја открива својата волја на човекот, божественото откровение може да се запише. Но, како што веќе видовме, Библијата е резултат на фактот дека Бог ни ја открива вистината пред дејствувањето на Светиот Дух, кој ја пренесува и штити својата порака со помош на човечките орудија. Тоа е причината што можеме да очекуваме суштинско тематско единство, кое навистина и го гледаме во целокупното Писмо, од 1. Мојсеева до Откровението (на пример, споредете го текстот 1. Мојсеева 3,14.15 со текстот Откровение 12,17).

`Прочитајте 2. Петрово 1,21; 2. Тимотеј 3,16 и 5. Мојсеева 18,18. Што ни кажуваат овие текстови за вдахновеноста на Писмото?`

Сето Писмо е божествено вдахновено, и покрај тоа што не сите делови се подеднакво инспиративни за читање, дури и задолжително применливи на нас денес (на пример, исечоците кои се однесуваат на еврејските празници се вдахновени, иако денес не се бара од нас да ги празнуваме). Сепак, ние треба да го проучуваме целото Писмо, дури и оние делови кои не е лесно да се читаат и да се разберат, или кои не се посебно применливи во наше време.

Исто така, треба да забележиме дека сё што е во Библијата запишано не било директно или натприродно откриено. Понекогаш Бог ги користел библиските писатели кои внимателно истражувале некој предмет или ги користеле постоечките документи (види Исус Навин 10,13; Лука 1,1-3) за да ја пренесат Неговата порака.

Сепак, целото Писмо е вдахновено (2. Тимотеј 3,16). Поради тоа Павле тврди: „Навистина, сё што е напишано некогаш, напишано ни е нам за поука, за да имаме надеж преку трпението и преку утехата од Писмата“ (Римјаните 15,4).

„Библијата кажува дека Бог е нејзин автор, па сепак, неа ја пишувале човечки раце. Стилот на нејзините разновидни книги носи обележје на своите автори. Сите вистини што се откриени во нив ’се инспирирани од Бога’ (2. Тимотеј 3,16), иако се изразени со човечки зборови“ (Елена Вајт, Големата борба, стр. 7 оригинал).

`Денес има проучувачи на Библијата кои го негираат божественото авторство над многу делови на Библијата, дури и до таа мера што многу клучни учења, како што се Создавањето, Излегувањето од Египет, воскресението – се негираат. Зошто е до пресудна важност да не ја отвораме таа врата – дури ни за момент? На крајот на краиштата, зар ние треба да донесуваме суд за Божјата Реч?`
