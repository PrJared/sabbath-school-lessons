---
title: 'Паралела Меѓу Христа И Писмото'
date: 08/04/2020
---

`Прочитајте Јован 1,14; 2,22; 8,31.32 и 17,17. Кои паралели ги гледате меѓу Исуса, отелотворената Божја Реч, и Светото писмо, пишаната Божја Реч?`

Постои паралела меѓу Божјата Реч која станала тело (т.е. Исус Христос), и пишаната Божја реч (т.е. Светото писмо). Токму како што Исус бил зачнат од Светиот Дух а сепак роден од жена, така и Светото писмо има натприродно потекло но е дадено преку човечките суштества.

Исус Христос станал човек во времето и просторот. Живеел во одредено време и на одредено место. Сепак, тој факт не го негира Негово божество, ниту пак го прави историски условено. Исус е единствениот Откупител за сите луѓе насекаде во светот и во сите времиња (види Дела 4,12). Исто така, Божјата пишана Реч е дадена во посебно време и во посебна култура. Токму како и Исус Христос, Библијата не е временски условена, т.е. ограничена на посебно време и место, туку и понатаму ги обврзува сите луѓе ширум светот.

Кога Бог се открил себеси, Тој се спуштил на човечко ниво. Исусовата човечка природа ги покажувала сите обележја на човечките слабости и влијанија на речиси 4000 години постојано влошување. Но, Тој, сепак бил без грев. Исто така, јазикот на Писмото е човечки јазик – не некој „совршен, натчовечки“ јазик што никој не го разбира. Иако секој јазик има свои ограничувања, Создателот на човештвото, кој е Создател на човечкиот говор, совршено е способен на доверлив начин да им ја соопшти својата волја на човечките суштества без никакво залажување.

Секако, секое споредување има свои граници. Исус Христос и Светото писмо не се идентични. Библијата не е само Божје отелотворување. Бог не е книга. Бог во Исуса Христа станал човек. Ние ја сакаме Библијата затоа што го обожаваме Спасителот објавен на нејзините страници.

Библијата е единствена и нераздвојна божествено-човечка врска. Елена Вајт тоа јасно го сфатила кога напишала: „Библијата, со своите од Бога дадени вистини, изразени со човечки јазик, претставува соединување на божественото со човечкото. Такво соединување постоело и во Христовата природа, зашто Христос бил и син Божји и син човечки. Така, за Библијата може да се каже истото што е напишано за Христа: ’Речта стана тело и се настани меѓу нас’ (Јован 1,14)“ (Eлена Вајт, Големата борба, стр. 8 oригинал).

`Зошто Писмото мора да биде во основата на нашата вера? Ако не е Писмото, каде би биле?`
