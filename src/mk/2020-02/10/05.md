---
title: 'Исус Историска Личност'
date: 03/06/2020
---

`Прочитајте ги текстовите Матеј 26,57-67, Јован 11,45-53 и Јован 18, 29-31. Кој бил Кајафа и каква била неговата улога при Христовото умирање? Кој бил Понтиј Пилат и зошто неговата одлука била пресудна за остварување на целите на Синедрионот?`

Кајафа бил првосвештеникот што сковал заговор за Исусовото убиство. Неговото постоење го забележал и Јосиф Флавиј, еврејскиот историчар кој пишувал од позиција на Рим како светска сила. „Освен тоа, му ја одзеде на Јосиф, кого го нарекуваа и Кајафа, првосвештеничката улога, и го постави Јонатан, синот на Ана, поранешниот првосвештеник, за негов наследник“ (Josephus Complete Works /Grand Rapids, MI: Kregel Publications, 1969/, book 18, chapter 4, p. 381).

Во 1990 г., јужно од Ерусалим била пронајден една семејна гробница, во која се наоѓале дванаесет осуарии или ковчези со скелети. Монетите и грнчарските садови од гробот временски ги сместуваат околу средината на првиот век по Христа. На најубаво украсената од овие осуарии, во која имало неколку скелети, се наоѓало името „Јосиф, син на Кајафа“. Многу експерти сметаат дека тоа е гробницата и посмртните остатоци на Кајафа, првосвештеникот, кој бил директно вклучен во смртта на Исус.

Во 1961 г., еден натпис со името Понтиј Пилат, управител на провинцијата Јудеја во времето на императорот Тибериј, бил пронајден на камен во амфитеатар во местото Цезареја Приморска (Caesarea Maritima).

Така, и во обата случаи, историски е потврдено постоењето на некои клучни личности вмешани во смртта на Христос.

Световните историчари из првите два века говорат и за Исус од Назарет. Тацит, римски историчар, пишува за Христа, за Неговото погубување од страна на Понтиј Пилат за време на владеењето на Тибериј, и за раните христијани во Рим. Плиниј Помладиот, римски управител, му напишал на императорот Трајан, во 112-113 година од новата ере, прашуваќи го како би требало да постапува со христијаните. Ги опишал како луѓе кои се собираат во одреден ден и му пеат химни како на некој бог.

Овие археолошки откритија и историски извори ни даваат дополнителна, вонбиблиска рамка за потврдата на Исусовото постоење и фактот дека луѓето го почитувале како Бог уште во првите 50 години по Неговата смрт. Сепак, самите евангелија се примарен извор на податоци за Исус, и би требало внимателно да ги проучуваме за да дознаеме што повеќе за Исуса и за Неговиот живот.

`Иако секогаш е убаво да имаме археолошки докази кои ја потврдуваат нашата вера, зошто мораме да научиме своите уверувања да не ги засноваме целосно на нив, колку и да се тие понекогаш корисни?`
