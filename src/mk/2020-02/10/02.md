---
title: 'Давид Соломон И Монархијата'
date: 31/05/2020
---

Периодот на владеењето на Давид и Соломон претставува златна доба од израелската историја. Но, што ако Давид и Соломон не постоеле, како што тврдат некои? Што ако нивното царство не било толку пространо како што го опишува Библијата, како што исто така тврдат некои? Без Давида, не би постоел ни Ерусалим, престолнината на царството (2. Самоилова 5,6-10). Без Давида, не би го имало ни храмот што го подигнал неговиот син Соломон (1 Царевите 8,17-20). Конечно, без Давида не би се појавил ни идниот Месија, бидејќи било ветено дека Тој ќе дојде преку Давидовата лоза (Еремија 23,5.6; Откровение 22,16). Историјата на Израел морала да биде целосно преправена. Сепак, токму оваа историја, за која што читаме во Писмото, им ја дава на Израел и на црквата нивната единствена улога и мисија.

`Прочитајте го текстот 1. Самоилова 17. Како Бог се погрижил Израел да стекне пресудна победа? Кој бил употребен за остварување на таа победа? Каде била извојувана таа победа?`

Забележете го прецизниот географски опис на борбената линија во текстот 1. Самоилова 17,1-3. Наоѓалиштето Кирбет Кијафа се наоѓа на ридовите токму во областа на израелскиот логор опишан во таа глава. Неодамнешните ископувања во таа област откриле силна воена тврдина од времето на Саул и Давид, која се надвива над долината. Ископани се две порти од истиот период. Бидејќи повеќето градови во древен Израел имале само една порта, овој факт овозможува да се препознае споменатото наоѓалиште како Сараим (1. Самоилова 17, 52), што на еврејски значи „две порти“.

Ако ова е навистина точно, тогаш за прв пат е утврден идентитетот на тој древен библиски град. Во 2008 и во 2013 година, откриени се два натписа за кои многумина веруваат дека претставуваат најстари некогаш пронајдени текстови на еврејски јазик. Во вториот натпис се споменува името Есвал – како што се нарекувал еден од синовите на Саул (1. Мојсеева 9,39).

Во 1993 година, ископувањата на северниот дел од градот Тел Дан биле откриени монументални натписи од царот Хазаел од Дамаск, кој ја запишал својата победа над „царот на Израел“ и царот на „Давидовиот дом“. Бидејќи Давидовата династија е опишана на ист начин и во Библијата, тоа дава уште посилни археолошки докази дека Давид навистина постоел, токму како што кажува Писмото.

`Размислете какви последици би имало тоа за нашата вера кога би се покажало, како што некои тврдат, дека царот Давид навистина не постоел?`
