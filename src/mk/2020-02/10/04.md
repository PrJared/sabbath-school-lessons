---
title: 'Даниел Навуходоносор И Вавилон'
date: 02/06/2020
---

Во јули 2007 год., стручњак од Универзитетот во Виена работел на еден проект во Британскиот музеј, кога пронашол табличка од времето на вавилонскиот цар Навуходоносор. На таа табличка, наишол на името Нергал-Саресер, вавилонски службеник кој се спомнува во Еремија 39,3. Нергал-Сарезер е една од многуте личности – цареви и службеници, кои (благодарение на археологијата) се повторно откриени денес, за прв пат од времето на Даниел и Навуходоносор.

`Прочитајте ги 1. и 5. глава од Книгата на пророк Даниел. На кои начини раните одлуки на Даниел биле усогласени со Божјето дејствување со цел да го употреби како свој слуга и пророк за да влијае врз милиони луѓе во текот на историјата?`

Даниел „науми“ (Даниел 1,8) да му остане верен на Бога во поглед на она што ќе јаде и како ќе се моли. Овие добри навики, воспоставени рано во неговото искуство, станале образец кој му давал сила во текот на неговиот долг живот. Резултатот бил јасно размислување, мудрост и разбирање што потекнува одозгора. Тоа го препознале и Навуходоносор и Валтазар, така што Даниел се издигнал на највисоката позиција во царството. Но, уште поважно, тоа довело до преобратување на самиот цар Навуходоносор (Даниел 4,34-37).

Навуходоносор бил син на Набополасар. Тие заедно подигнале величествен град, ненадминлив во античкиот свет (Даниел 4,30). Градот Вавилон бил огромен, со повеќе од 300 храмови, со прекрасна палата, опкружен со масивни, двојни ѕидишта, дебели три и пол и 7 метри. Ѕидовите биле пробиени со осум големи порти, а секоја од нив го носела името на едно од главните вавилонски божества. Најпозната од нив е портата Иштар, која била ископана од Германците и реконструирана во музејот Пергамон во Берлин.

Во текстот Даниел 7,4, Вавилон е опишан како лав со орелски крилја. Патот што водел до портата Иштар бил поплочен со 120 слики од лавови. Сликата на огромен лав како напаѓа маж била пронајдена за време на ископувањата и денеска сё уште стои надвор од градот. Сево ова потврдува дека лавот е погоден симбол на Големиот Вавилон. Со ова, библиската историја и нејзината пророчка порака уште еднаш се потврдени.

`Во текстот Даниел 1,8 се вели дека Даниел „науми во срцето“. Што значи тоа? Што би требало вие да „наумите во вашето срце“ за нешто што го правите или не го правите?`
