---
title: 'Исус И Законот'
date: 13/04/2020
---

`Прочитајте Матеј 5,17-20; Матеј 22,29 и Матеј 23,2.3. Што кажува Исус во рамките на овие текстови?`

Исус ги учел своите следбеници да бидат послушни на Божјата Реч и на Законот. Не постои ни најмало навестување дека Тој се сомневал во авторитетот и релевантноста на Писмото. Напротив, Тој постојано се повикувал на Писмото како извор на божествен авторитет. А на садукеите им зборувал: „Во заблуда сте, зашто не ги знаете Писмата, ниту Божјата сила“ (Матеј 22,29). Исус порачувал дека само интелектуалното познавање на Библијата и нејзините учења не е доволно за познавање на вистината и, што е уште поважно, за познавање на Господа, кој е олицетворение на таа вистина.

`Што ни кажува самиот текст Матеј 22,37-40 за тоа како Исус гледал на Мојсеевиот закон?`

Во оваа изјава упатена до законикот, Исус ги сумира Десетте заповеди дадени на Мојсеја пред речиси 1500 години. Треба да се забележи како Исус се сосредоточува на старозаветниот закон и го издигнува на највисоко ниво. Многу христијани погрешно заклучуваат дека тука е дадена некоја нова заповед, а дека старозаветниот закон, на некој начин сега е заменет со новозаветното евангелие. Меѓутоа, факт е дека сё она на што нё учи Исус се заснова на старозаветниот закон. Христос, всушност ни открива и ни дава поцелосен увид во законот, истакнувајќи дека „ На тие две заповеди“ (што ги опфаќаат Десетте заповеди – од кои првите четири се занимаваат со човечко-божествените односи, а останатите шест со меѓучовечките) – „се држат целиот Закон и Пророците“ (Матеј 22,40). Исус, според тоа, го издигнал целиот Стар завет кога го употребил изразот „законот и пророците“, а тоа е скратено од „закон, пророци и списи“, односно сите три дела на Стариот завет.

„Тврдел дека Писмото има неотповиклив авторитет. И ние треба да постапуваме така. Библијата мора да се претставува како Реч на бесконечниот Бог, како решение за сите судири и темел за секоја вера“ (Елена Вајт, Христовите параболи, стр. 39, 40 oригинал).

`Кои (ако такви воопшто има) конкурентски извори на авторитет (семејство, филозофија, култура) би можеле да ве спречат да се покорите на Божјата Реч?`
