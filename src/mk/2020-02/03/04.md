---
title: 'Исус И Целото Писмо'
date: 14/04/2020
---

`Прочитајте Лука 24,13-35.44.45. Како Исус го користи Писмото за да им ја претстави евангелската порака на учениците?`

По Христовата смрт, Неговите следбеници биле збунети и измачувани од сомнеж. Како можело тоа да се случи? И што значело сето тоа? Во оваа глава од Евангелие според Лука гледаме дека Исус двапати се појавил пред учениците – првиот пат пред двајцата на патот за Емаус, а нешто подоцна и пред останатите. Исус во два наврата објаснува како се исполнило сё што најавувале старозаветните пророштва: „И кога почна од Мојсеја и од сите пророци, им протолкува што е пишано за Него во целото Писмо“ (Лука 24,27).

И повторно, во текстот Лука 24,44.45, Тој изјавува: „И им рече: ’Тоа се зборовите што ви ги зборував... дека треба да се исполни сё што е напишано за Мене во Мојсеевиот Закон, во Пророците и во Псалмите.’ Тогаш (Исус) им го отвори умот, за да ги разберат Писмата“.

Забележете дека текстот Лука 24,27, упатува на она што е напишано „во целото Писмо“. Подоцна, тоа пак се нагласува со изразот „во Мојсеевиот Закон, во Пророците и во Псалмите“ (Лука 24,44). Ова јасно потврдува дека Исус, отелотворената Реч (Joван 1,1-3.14), се потпира на авторитетот на Писмото за да објасни дека сето тоа било проречено стотина години однапред. Со тоа што се повикува на целокупното Писмо, Исус ги учи своите следбеници со пример. Бидејќи, и тие требало, кога ќе тргнат и да ја објавуваат евангелската порака, да го изложат целото Писмо за да им пружат јасно разбирање и сила на новите преобратеници насекаде во светот.

Исто така, забележете како Исус, во текстот Матеј 28,18-20, им порачува на тогашните ученици (а и нам денес): „Дадена Ми е сета власт на небото и на земјата.“ Но таа власт останува вкоренета во Отецот и целото Божество, бидејќи тој веднаш додава: „Така одејќи, направете ги сите народи Мои ученици, крштавајќи ги во името на Таткото и Синот и Светиот Дух!“ А потоа доаѓа клучниот текст: „Учејќи ги да пазат сё што Сум ви заповедал!“ Што учел Исус и што заповедал? Неговите учења се засновани на целокупното Писмо. Токму врз основа на пророчкиот авторитет на Речта Тој дошол, и токму како знак на исполнување на пророштвата на Писмото се потчинил на својот Татко.

`Ако Исус го прифаќа Писмото во целина, зошто е неопходно и ние тоа да го правиме? И повторно, како можеме да научиме да го прифаќаме авторитетот на целото Писмо, дури и кога ќе сфатиме дека не може секогаш сё да се примени на нас денес? Изнесете го својот одговор во класата.`
