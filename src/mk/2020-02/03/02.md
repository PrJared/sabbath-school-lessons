---
title: 'Пишано Е'
date: 12/04/2020
---

Исусовото крштавање од страна на Јован Крстител, го означило почеток на службата на Спасителот. Потоа Духот го одвел во јудејската пустина, каде – во Неговото најслабо човечко издание – бил искушан од сатаната.

`Прочитајте Матеј 4,1-11. Како Исус се бранел од искушенијата на сатаната во пустината? Што треба да научиме во врска со Библијата врз основа на овој извештај?`

Кога бил искушан на полето на апетитот, Исус рекол: „А Тој му одговори и рече: ’Напишано е: Човек не живее само од леб, туку и од секој збор што излегува од устата на Бога’“ (Матеј 4,4). Тој упатува на живата Реч и на нејзиниот конечен, божествен извор. На тој начин, Исус го потврдува авторитетот на Писмото. Кога бил искушуван со светските царства и слава, одговорил: „Зашто е напишано: ,На Господ, Твојот Бог, да Му се поклонуваш и само Нему да Му служиш!‘“ (Матеј 4,10, Лука 4,8). Христос нё потсетува дека вистинското богослужение е сосредоточено на Бога и на никој друг, и дека потчинувањето на Неговата Реч претставува вистинско обожавање. Конечно, на искушението во врска со љубовта кон расфрлувањето и фалењето, Исус возвраќа: „Напишано е исто така – ,Не искушувај го Господ, Твојот Бог‘“ (Матеј 4,7; исто така и Лука 4,12).

На сите три искушенија, Исус одговара со неприкосновените зборови: „Напишано е“ (заб. прев. или „Пишано е!“). Односно, Исус ја користи Божјата Реч и ништо друго, за да се избори со измамите и нападите на сатаната. Тоа би требало да биде моќна поука за сите нас – Библијата и само Библијата е највисокото мерило и темел на нашето верување.

Да, Библијата и само Библијата била Исусовата метода на одбрана од нападите на непријателот. Исус е Бог, но во својата одбрана од сатаната Тој се потчинува исклучиво на Божјата Реч.

Исус не изнесува лично мислење, не дава никаков комплициран, тешко разбирлив аргумент, не користи изрази на лично непријателство, туку едноставни но длабоки зборови на Писмото. За Христа, Писмото има најголем авторитет и најголема сила. На тој начин, Тој својата служба ја започнува со поставување на цврст темел, и продолжува да ѕида на веродостојноста на Библијата.

`Како и ние можеме да научиме во иста мера да се потпираме на Божјата Реч и исто така да ў се потчинуваме?`
