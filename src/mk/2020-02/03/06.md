---
title: 'Апостолите И Библијата'
date: 16/04/2020
---

Новозаветните писатели ў пристапуваат на Библијата на истиот начин како Исус. Што се однесува до доктрината, етиката и исполнувањето на пророштвата, Стариот завет за нив бил авторитативна Божја Реч. Во она што тие луѓе го зборувале и правеле, не наоѓаме никаде ништо што го доведува во прашање авторитетот или автентичноста на кој било дел од Библијата.

**Што говорат следните текстови за тоа како апостолите го разбрале авторитетот на Божјата Реч?**

`Дела 4,24-26`

`Дела 13,32-36`

`Римјаните 9,17`

`Галатјаните 3,8`

Забележете како во тие текстови Писмото блиску се поврзува со гласот на самиот Бог. Во 4. глава на Дела апостолски, непосредно пред да бидат исполнети со Светиот Дух, учениците го слават Бога за тоа што ги избавил Петар и Јован. Во своето славање, тие ги издигнуваат гласовите, оддавајќи му признание на Бога како Создател и како Оној кој проговара преку својот слуга Давид. А тоа значи – Давидовите зборови се Божји зборови. Во текстот од Дела 13,32-36, Павле повторно го цитира Давида, но неговите зборови му ги припишува на Бога, кога во 32. стих го спомнува „ветувањето дадено на татковците“.

Во Римјаните 9,17, каде што се очекува Бог да биде субјект, Павле го користи изразот „Писмо“ изјавувајќи: „Зашто Писмото му вели на фараонот...“ – што во суштина би можело да се изрази со зборовите: „Зашто Бог му вели на фараонот“. Во Галатјаните 3,8, субјектот „Писмо“ се користи наместо „Бог“, покажувајќи дека Божјата Реч е тесно поврзана со самиот Бог.

Всушност, новозаветните писатели еднодушно се потпираат на Стариот завет како на Божја реч. Во Новиот завет има стотици цитати од Стариот завет. Еден проучувач составил листа од 2.688 директни цитати – 400 од Книгата за пророкот Исаија, 370 од Псалмите, 220 од 2. Мојсеева итн. Ако на тој список ги додадеме уште алузиите, темите и мотивите, тој број значително би се зголемил. Новозаветните книги во голема мера се повикуваат на старозаветните пророштва, што обично почнува со изразот: „Пишано е“ (Матеј 2,5; Марко 1,2.7,6, Лука 2,23.3,4; Римјаните 3,4.8,36.9,33; 1. Коринќаните 1,19; Галатјаните 4,27; 1. Петрово 1,16). Сето тоа потврдува дека старозаветните списи се темел врз кој почиваат учењата на Исус и апостолите.

`Што би требало да научиме од тие примери за тоа колку е опасна секоја идеја која ја смалува нашата доверба во авторитетот на Писмото?`
