---
title: 'Божјата Жива Реч'
date: 29/03/2020
---

Често најважни зборови се токму последните зборови што некоја личност ќе ги изговори. Мојсеј, писателот на првите пет книги во Библијата, непосредно пред својата смрт изговара песна пред народот (5. Мојсеева 31,30-32,43).

`Како Мојсеј ја опишува Божјата реч и нејзината сила во животот на Евреите пред самото влегување во Ветената земја? (5. Мојсеева 32,45-47)`

Последните зборови на Мојсеј содржат силна опомена. Насочувајќи го срцето на народот кон зборовите што Господ ги проговорил преку него, Мојсеј сакал да им нагласи дека во центарот на вниманието секогаш треба да им биде Бог и Неговата волја за нивниот живот. Учејќи ги своите деца на овие зборови, секоја генерација требало да го пренесува понатаму Божјиот заветен план на спасение. Забележете дека не требало сами да ги бираат зборовите, туку да ги слушаат и да ги исполнуваат „сите зборови од овој Закон’“ (5. Мојсеева 32,46).

На крајот од овоземната историја, Бог ќе има еден народ кој ќе остане верен на целото Писмо, што значи дека ќе ги држи Божјите заповеди и ќе ја има Исусовата вера (Откровение 12,17). Тој народ ќе остане верен на учењата на Библијата, бидејќи тие не само што обезбедуваат побогат живот на земјата, туку и вечен живот во домот кој Исус го подготвува за нас (Јован 14,1-3).

`Прочитајте Јован 1,1-5.14; 14,6. Што можеме да научиме од овие текстови во врска со Исус и вечниот живот? Како Божјата Реч, која станала тело, е поврзана со откровението и вдахновеноста на Писмото?`

Исус е центарот и целта на целокупното Писмо. Неговото доаѓање во тело како Месија било исполнување на старозаветните ветувања. Затоа што Тој живеел и умрел, и затоа што повторно живее, ние ја имаме не само потврдата на Писмото туку и нешто уште подобро – големо ветување за вечен живот во еден потполно нов свет.

`Повторно прочитајте го текстот 5. Мојсеева 32,47. На кој начин и сами сте ја доживеале вистинитоста на тврдењето дека послушноста на Писмото „не се за вас празни зборови“? Зошто верата во Бога и послушноста на Неговата Реч никогаш не се залудни?`
