---
title: 'Кој Ја Пишувал Библијата И Каде'
date: 30/03/2020
---

Мноштво автори од разни места и различно опкружување даваат уникатно сведоштво за тоа дека Бог дејствува така што на луѓето им ја открива историјата и им ја соопштува пораката која културолошки е исто толку разновидна колку и публиката на која ў е наменета.

`Што ни кажуваат следните текстови за библиските писатели и нивното опкружение? (2. Мојсеева 2,10; Амос 7,14; Еремија 1,1-6; Даниел 6,1-5, Матеј 9,9; Филипјаните 3,3-6; Откровение 1,9).`

Библијата ја пишувале луѓе со различни општествени заднини и под различни околности. Некои пишувале во палати, други во затвор, некои во прогонство, некои во текот на своите мисионерски патувања на кои го ширеле евангелието. Тоа биле луѓе со различно образование и разни занимања. Некои, како Мојсеј, биле подготвувани да владеат, или како Даниел, да служат на високи положби. Други биле обични пастири. Некои биле сосема млади, а други доста стари. Но, и покрај тие разлики, сите имале едно нешто заедничко – Бог ги повикал, а Светиот Дух ги вдахнал да ги запишат пораките за Божјиот народ, без оглед на тоа кога и каде живееле.

Некои од писателите биле и сведоци на настаните за кои известувале. Други внимателно и лично ги испитувале настаните или постоечките документи (Исус Навин 10,13, Лука 1,1-3). Меѓутоа, сите делови на Библијата се вдахновени (2. Тимотеј 3,16). Од таа причина Павле пишува: „Сё што е напишано... напишано ни е нам за поука, за да имаме надеж преку... утехата од Писмата“ (Римјаните 15,4). Бог, кој го создал човечкиот говор, оспособува одбрани поединци со сопствени зборови да ги изразат вдахновените мисли на веродостоен и верен начин.

„Бог со задоволство својата вистина му ја соопштува на светот преку човечки суштества, и Тој лично, со посредство на Светиот Дух, ги подготвувал и ги оспособувал луѓето да го извршуваат Неговото дело. Тој го водел умот во изборот на она што требало да се каже и да се напише. Тоа богатство им било доверено на земени садови, но сепак тоа потекнува од небото“ (Ellen G. White, Selected Messages, кн. 1, стр. 26).

`Толку многу различни писатели, во толку многу различни контексти, а сепак сите го откриваат истиот Бог. Како таа восхитувачка вистина ни помага да се увериме во вистинитоста на Божјата Реч?`
