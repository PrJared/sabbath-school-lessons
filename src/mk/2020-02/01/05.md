---
title: 'Библијата Како Историја'
date: 01/04/2020
---

Библијата е единствена кога ќе се спореди со останатите „свети“ книги бидејќи е заснована на историјата. Тоа значи дека таа не содржи само филозофски размислувања на некое човечко суштество (како што се Конфучиј или Буда), туку ги бележи Божјите дела во историјата кои водат кон одредена цел. Што се однесува до Библијата, тие цели се: 1) ветувањето за Месија, и 2) Исусовото второ доаѓање. Таквото прогресивно сфаќање на историјата е специфично за јудеохристијанската вера, за разлика од цикличното сфаќање кое е карактеристично за многу други светски религии, од древниот Египет до модерните источни религии.

`Прочитајте 1. Коринќаните 15,3-5.51-55; Римјаните 8,11 и 1. Солуњаните 4,14. Што нё учат овие текстови не само за Христовото воскресение како историски факт туку и за значењето кое тоа го има за нас лично?`

Четирите Евангелија и Павловите списи сведочат дека Исус умрел, бил погребан, дека во тело станал од мртвите и се покажал пред различни луѓе. Тоа го потврдиле очевидците кои Го положиле во гробот, а подоцна го затекнале тој гроб празен. Сведоците го допирале Исуса и Тој јадел со нив. Марија Магдалена, Марија (Исусовата мајка) и други жени Го виделе како воскреснат Христос.

Некои ученици разговарале со Него на патот за Емаус. Исус се појавил пред своите ученици за да им го упати Големиот евангелски налог. Павле пишува дека нашето проповедање и нашата вера се „залудни“ (1. Коринќаните 15,14) ако се отфрли тоа сведочење на Писмото. Други преводи велат дека нашата вера, во тој случај, е „напразна“ или „бескорисна“. Учениците тврдат: „Господ навистина воскресна“ (Лука 24,34). Грчкиот израз ontos („навистина“) се однесува на нешто што навистина се случило. Тој се преведува со зборовите „вистински“ „сигурно“, или „навистина“. Според тоа, учениците сведочат: „Господ навистина воскресна!“

Исто така, Христос е претставен и како „првина“ (1. Коринќаните 15,20) од сите кои умреле. Историскиот факт дека Христос во тело станал од мртвите и дека и денес е жив, претставува гаранција дека и оние кои веруваат во Него исто така ќе бидат подигнати од мртвите. Сите праведни „во Христос... ќе бидат оживеани“ (1. Кор. 15,22). Изразот што се користи овде подразбира иден чин на создавање, кога оние „кои се Христови“ (SSP), односно оние кои ќе му останат верни, ќе станат „при Неговото доаѓање“ (1. Кор. 15,23), „на последната труба“ (1. Кор. 15,52).

`Зошто ветувањето за воскресението има толку пресудна важност за нашата вера, особено со оглед на нашето сфаќање дека мртвите спијат. Зошто, без тоа, нашата вера навистина би била „залудна’?`
