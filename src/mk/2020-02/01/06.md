---
title: 'Преобразувачката Сила На Речта'
date: 02/04/2020
---

`Прочитајте 2. Царевите 22,3-20. Што го навело царот Јосија да ја раскине својата облека? Како неговото откритие го променило не само него туку и целиот јудејски народ?`

Во 621 година пред Христа, кога Јосија имал околу 25 години, првосвештеникот Хелкија ја пронашол „книгата на Законот“, што можело да се однесува на првите пет Мојсееви книги, или конкретно на 5. Книга Мојсеева. За време на владеењето на неговиот татко Амон и неговиот многу лош дедо Манасија, тој свиток бил загубен среде поклонувањето на Вал, Астарота и „на сета небесна војска“ (2. Царевите 21,3-9). Кога ги слушнал условите на заветот, Јосијa ја искинал својата облека, крајно вознемирен, бидејќи сфатил колку тој и неговиот народ се оддалечиле од служењето на вистинскиот Бог. Веднаш започнал реформа во целата земја, уривајќи ги незнабожечките олтари на високи места и уништувајќи ги киповите на туѓите богови. Кога завршил, во Јудеја преостанало само едно место за богослужение – Божјиот храм во Ерусалим. Откривањето на Божјата реч довела до осведочување, покајание и сила за промена. Таа промена започнала со Јосија и се проширила на остатокот од јудејскиот народ.

`На кој начин Библијата нё уверува дека поседува сила да го промени нашиот живот и да ни го покаже патот на спасението? Прочитајте Јован 16,13, Јован 17,17, Евреите 4,12, и Римјаните 12,2.`

Едно од најубедливите сведоштва во врска со силата на Библијата е променетиот човечки живот. Речта е таа која проникнува во суштината на човечкиот грев и расипаност, откривајќи ја вистинската човечка природа и нашата потреба за Спасителот.

Една толку посебна книга како што е Библијата, заснована на историјата, проникната со пророштва и способна да го преобрази човечкиот живот, мора и да се толкува на посебен начин. Не можеме да ја толкуваме како секоја друга книга, бидејќи живата Божја реч мораме да ја разбереме во светлината на живиот Христос, кој ветил дека ќе го испрати својот Дух да нё упати „во сета вистина“ (Јован 16,13). Оттука, Библијата, како откровение на Божјата вистина, мора да содржи сопствени внатрешни принципи на толкување. Тие принципи можеме да ги пронајдеме кога проучуваме на кој начин библиските писатели го користеле Писмото и како тоа ги водело во толкувањето на сопствените пораки.
