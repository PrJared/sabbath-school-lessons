---
title: 'Зошто Толкувањето Е Важно'
date: 07/05/2020
---

`Прочитајте Немија 8,1-3.8. Зошто јасното разбирање на Писмото е толку важно за нас, не само како поединци, туку и како црква?`

Најважното прашање во Библијата е прашањето за спасението, односно како се спасуваме. На крајот, гледано на долги патеки, што може да биде поважно? Што вреди, како што рекол Исус, ако го придобиеме сё она што го нуди светот, а ја изгубиме својата душа (Матеј 16,26)?

Меѓутоа, сознанието за тоа што учи Библијата во врска со спасението во голема мера зависи од толкувањето. Ако погрешно му пристапиме на толкувањето на Библијата, веројатно ќе дојдеме до погрешни заклучоци не само во поглед на спасението, туку и на сё останато на што нё учи Библијата. Всушност, уште во времето на апостолите се вовлекла погрешна теологија во црквата, несомнено поткрепена од погрешните толкувања на Писмото.

`Прочитајте 2. Петрово 3,15.16. Што ни говори тоа за важноста на правилното толкување на Писмото?`

Навистина, ако сме народ на Книгата, кој сака да живее според Библијата и само Библијата, и ако немаме други авторитативни извори, како што се традицијата, исповедањето на верата или авторитетот на црквата да ја толкува Библијата наместо нас – тогаш прашањето за правилната херменевтика на Библијата е исклучително важно, бидејќи ја имаме само Библијата која може да ни каже во што да веруваме и како да живееме.

Прашањето за толкувањето на Писмото е од пресудна важност за теолошкото и мисиолошкото здравје на црквата. Без правилно толкување на Библијата не може да се има единство на доктрината и учењето, а оттука ни единство на црквата и нашата мисија. Лошата и искривена теологија неминовно води кон непотполна и промашена мисија. Конечно, ако имаме порака која треба да ја предадеме на светот, но сме несигурни во врска со значењето на таа порака, колку успешно ќе можеме да ја изнесеме пред оние на кои им е потребно да ја слушнат?

`Прочитајте ги трите ангелски пораки од текстот Откровение 14,6-12. Кои теолошки прашања се јавуваат тука и зошто нивното правилно толкување е толку важно за нашата мисија?`
