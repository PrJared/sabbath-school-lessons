---
title: Претпоставки
date: 03/05/2020
---

`Прочитајте Лука 24,36-45. Што ги спречило учениците, кои биле мошне добро запознаени со Писмото, да го согледаат вистинското значење на Божјата Реч, дури и тогаш кога проречените настани се одвивале пред нивните очи?`

Никој не пристапува на содржините на Светото писмо со празен ум. Секој читател, секој проучувач на Писмото ў пристапува на Библијата од аспект на сопственото минато и лично искуство, што неминовно влијае на процесот на нејзиното толкување. Дури и првите ученици имале сопствени идеи за тоа кој е Месија и што би требало Тој да прави, врз основа на очекувањата во нивно време. Нивните силни убедувања ги спречувале појасно да го сфатат библискиот текст, што ни помага да објасниме зошто тие толку често погрешно го разбирале Исуса и настаните поврзани со Неговиот живот, смрт и воскресение.

Сите ние се држиме до одредени уверувања кога станува збор за овој свет, за конечната реалност, за Бога итн., од кои – дури и несвесно – тргнуваме во своето толкување на Библијата. Никој не пристапува на библискиот текст без никакви предубедувања. Ако, на пример, нечиј поглед на светот е таков што тој категорично ја отфрла секоја Божја натприродна интервенција, тој нема да го чита и да го разбере Писмото како вистински и сигурен извештај за она што Бог го правел во текот на историјата, туку ќе го толкува сосема поинаку од некој кој ја прифаќа реалноста на натприродното.

Оние кои ја толкуваат Библијата не можат во потполност да се ослободат од сопственото минато, од искуствата и застарените мислења и однапред усвоените забележувања и ставови. Потполна неутралност, како ни апсолутна објективност не можат да се постигнат. Во заднината на секое проучување на Библијата и теолошко размислување секогаш лежат претпоставките за природата на светот и природата на Бог.

Но, добра вест е што Светиот Дух може да го прошири нашиот стеснет видокруг и да ги исправи нашите претпоставки, доколку Писмото го читаме со отворен ум и искрено срце. Библијата во повеќе наврати потврдува дека луѓето од најразлични општествени слоеви биле во состојба да ја разберат Божјата Реч и дека Светиот Дух може да нё упати на „во сета вистина“ (Јован 16,13).

`Кои се вашите претпоставки во врска со светот? На кој начин можете да ги потчините на Божјата реч, за да може самата Реч да ги преобликува вашите замисли да бидат повеќе во согласност со реалноста за која Библијата нё учи?`
