---
title: 'Превод И Толкување'
date: 04/05/2020
---

Библијата е пишувана на мошне стари јазици – Стариот завет главно на еврејски, со само неколку текстови на арамејски, додека Новиот завет е пишуван на коине грчкиот јазик. Мнозинството од светската популација денес не зборува на тие древни јазици, ниту пак ги разбира. Затоа Библијата морала да се преведува на различни современи јазици.

Но, како што секој добар преведувач знае, преводот секогаш подразбира и некој вид на толкување, бидејќи за некои зборови на еден јазик не постои секогаш потполно соодветен израз на друг. Умешноста и вештината на внимателното преведување, а потоа и толкување на текстот се нарекува „херменевтика“.

`Прочитајте 1. Коринќаните 12,10; 14,26; Јован 1,41; 9,7; Дела 9,36 и Лука 24,27. Во сите овие текстови ја забележуваме идејата за толкување и преведување. Во текстот Лука 24,27 дури и Исус лично морал да им го објасни на учениците значењето на Писмото. Што ни кажува тоа за важноста на толкувањето?`

Грчкиот збор hermeneuo, од кој потекнува називот „херменевтика“ (толкување на Библијата), е изведена од името на грчкиот бог Хермес. Хермес се сметал за емисар и гласник на боговите, и како таков бил одговорен, меѓу останато, за преведување на божествените пораки на луѓето.

Нашата клучна мисла во врска со херменeвтиката е дека, доколку не ги познаваме оригиналните јазици, единствениот начин на кој можеме да им пристапиме на текстовите е преку превод. За среќа, многу преводи успешно го пренесуваат суштинското значење. Не мораме да го познаваме оригиналниот јазик за да можеме да ги разбереме клучните вистини откриени во Писмото, и покрај тоа што таквата лингвистичка вештина може да биде многу корисна. Сепак, и покрај добриот превод, правилното толкување на текстовите е подеднакво важно, како што гледаме во стихот Лука 24,27. Тоа е основна цел на херменевтиката – точно да ја пренесе смислата на библискиот текст и да ни помогне, она што тој текст нё учи, правилно да го примениме во нашиот живот денес. Како што ни покажува текстот од евангелието според Лука, Исус тоа го правел за своите следбеници. Замислете како изгледало да се има лично Исус за толкувач на библиските текстови!

`Многу луѓе имаат пристап до различни преводи, но многумина сё уште немаат. Зошто е важно, без оглед на преводот што го користиме, да ја проучуваме Божјата Реч со молитва и да настојуваме да ги послушаме нејзините учења?`
