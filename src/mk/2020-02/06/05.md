---
title: 'Нашата Грешна И Падната Природа'
date: 06/05/2020
---

`Прочитајте Јован 9,39-41 и 12,42.43. Што ги спречувало луѓето, за кои станува збор во овие текстови, да ја прифатат вистинитоста на библиската порака? Какви совети и опомени за себе можеме да извлечеме од тие настани?`

Лесно е да се гледа со подбив на верските водачи од минатото кои го отфрлиле Исуса и покрај толку моќните докази. Меѓутоа, и сами треба да бидеме внимателни за да не негуваме сличен став во поглед на Неговата Реч.

Нема сомнение дека гревот од корен го изменил нашиот однос со Бога, го нарушил и предизвикал пукнатини во него. Гревот влијае на целокупното наше човечко постоење, па и на нашата способност да го толкуваме Писмото. Не станува збор само за тоа дека нашите грешни мисловни процеси лесно стануваат окупирани со грешни цели, туку дека и нашиот ум и нашите мисли стануваат расипани од гревот, па оттука и затворени за Божјата вистина. Во нашиот начин на размислување можат да се забележат следните показатели на таа расипаност: горделивост, самозалажување, сомнеж, отуѓеност и непослушност.

Горделивата личност се издигнува себеси над Бога и Неговата Реч. До тоа доаѓа оттаму што гордоста го наведува толкувачот да го пренагласува човечкиот разум како конечен арбитер на вистината – дури и оние вистини кои се наоѓаат во Библијата. Таквиот став не го намалува божествениот авторитет на Писмото.

Некои луѓе се склони да ги слушаат само оние идеи кои им се привлечни, дури и ако тие противречат на Божјата откриена волја. Бог нё предупредил на опасноста од самозалажување (Откровение 3,17). Гревот, исто така, поттикнува и сомнеж, така што се двоумиме и сме склони да не веруваме во Божјата Реч. Кога некој тргнува со сомнеж, толкувањето на библискиот текст никогаш нема да го доведе до цврсто уверување. Напротив, личноста која се сомнева бргу се издигнува себеси на положба во која самата суди за тоа што е а што не е прифатливо во Библијата, што е многу опасен терен на кој можеме да се најдеме.

За разлика од тоа, би требало на Библијата да ў пристапуваме со вера и прифаќање, а не со став на критика и сомнеж. Горделивоста, самозалажувањето и сомнежот доведуваат до оддалечување од Бога и Библијата, што сигурно води кон непослушност, односно неподготвеност да се следи Божјата откриена волја.

`Дали некогаш сте се фатиле себеси како се борите против осведочувањата во врска со нешто што сте го прочитале во Библијата – всушност, таа јасно да ве упатува на едно а вие сакате нешто сосема друго? Што се случило, и што сте научиле од тоа искуство?`
