---
title: 'Библијата И Културата'
date: 05/05/2020
---

`Прочитајте Дела 17,16-32. Во 17 глава од Дела апостолски, Павле се обидел да ја изнесе евангелската порака во еден нов контекст – преку филозофијата на грчката култура. На кој начин различните културни заднини влијаат на нашата проценка на важноста на одредени идеи?`

Познавањето на културниот контекст на Блискиот Исток ни помага да разбереме некои библиски текстови. „На пример, еврејската култура му припишувала одговорност на поединецот за дело што не го сторил но дозволил да се случи. Оттука, вдахновените писатели на Светото писмо вообичаено му припишуваат на Бога дека активно направил нешто за што ние во западната мисла би рекле дека дозволил, но не спречил тоа да се случи, на пример, стврднување на фараоновото срце“ („Методи на проучување на Библијата“, оддел 4).

Културата исто така покренува некои важни херменевтички прашања. Дали Библијата е културолошки условена, и според тоа да се однесува само на културата во која е пишувана? Или божествената порака, која е дадена во одредена култура, ја надминува таа култура и им се обраќа на сите луѓе? Што се случува кога нечие лично културолошко доживување ќе стане основа и критериум за нашето толкување на Писмото?

Во стихот Дела 17,26 апостол Павле нуди еден интересен агол на посматрање на реалноста, кој често се занемарува кога се чита овој текст. Тој тврди дека Бог нё направил од една крв. Иако културолошки сме многу различни, од библиска гледна точка, постои нешто што ги поврзува сите луѓе, и покрај разликите, бидејќи Бог е создател на целото човештво. Нашата грешност и потреба за спасение не е ограничена само на една култура. На сите ни е потребно спасението што ни се нуди врз основа на смртта и воскресението на Исуса Христа.

Иако им се обраќал на одредени генерации, Бог се погрижил и идните генерации, кои ќе ја читаат Неговата Реч, да разберат дека нејзините вистини ги надминуваат локалните прилики во кои се пишувани библиските текстови.

За споредба, сетете се на алгебрата, која е прв пат пронајдена во 9. век од новата ера во Багдад. Дали тоа значи дека вистините и принците на таа гранка на математиката важеле само за тоа време и место? Секако дека не.

Истиот принцип може да се примени на Божјата Реч. Иако Библијата е пишувана многу пред времето во култури многу поразлични од нашата, вистините коишто таа ги содржи се подеднакво битни за нас денес како што биле и за оние на кои за прв пат им биле упатени.
