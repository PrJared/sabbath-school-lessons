---
title: 'Мали Групи Бог Прв Ги Осмислил'
date: 30/08/2020
---

`Прочитајте ги следните текстови: 1. Мојсеева 1,1.2.26; Евреите 1,1.2 и Ефешаните 3,8.9. На кој начин овие текстови ни го откриваат единството кое владее во самото Божество?`

Отецот, Синот и Светиот Дух заедно учествувале во Создавањето. Секој од нив имал различна улога, но работеле заедно како неделива целина. Таткото бил главниот Планер, големиот архитект. Тој своите планови ги спроведувал преку Исуса, како главен учесник во Создавањето, и во потполна согласност со силата на Светиот Дух. Таквиот моќен натприроден чин ја надминува нашата моќ на поимање. Но, она што сепак можеме да го сфатиме, и тоа сосема јасно, не е само реалност на создадениот свет и вселената, туку и фактот дека Бог лично сето тоа го создал (видете Римјаните 1,18-20).

Бог прв ги осмислил малите групи. Иако мораме да бидеме внимателни кога користиме аналогии во врска со многу таинствени аспекти на Божјата личности, сепак ќе употребиме една од нив во послободна смисла, и да кажеме дека Отецот, Синот и Светиот Дух ја сочинувале првата „мала група“ во историјата на спасението. Тие заемно соработувале во создавањето на човечкиот род, а потоа и во неговото откупување по падот во грев.

`Споредете ги стиховите Јован 10,17.18 со Римјаните 8,11 и 1. Коринќаните 15,15. На кој начин Христовото воскресение го открива единственото дејствување на Отецот, Синот и Светиот Дух во планот на спасението?`

Отецот, Синот и Светиот Дух обединети се како „мала група“ чија изричита цел е спасение на човечкиот род. „Планот на спасението имал своето место во советот на Бесконечниот уште од вечни времиња“ (Еllеn G. Whitе, Fundamentals of Christian Education, p. 186).

Нема ништо што на Бога му е поважно од спасението на што поголем број луѓе (1. Тимотеј 2,4; 2. Петрово 3,9). Малите групи можат да имаат различни намени, како што ќе проучуваме во поуката за оваа седмица, но нивната првенствена цел е да се сосредоточат на придобивање на изгубените луѓе за Исус. Бидејќи, со работата во мали групи, ние можеме да си помогнеме не само себеси, туку и на другите. Според тоа, крајна цел на малите групи би требало да биде придобивањето на души.

`Размислувајте за таинствената целокупност на нашиот Бог. Тешко е тоа да се сфати, зар не? Но, и покрај тоа, можеме целосно да веруваме и да се надеваме во она што не го разбираме во потполност – зар не е така? Зошто е суштински важно христијаните да се придржуваат кон тоа начело кога станува збор за верата?`