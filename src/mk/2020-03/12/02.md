---
title: 'Сегашната Вистина На Петар'
date: 13/09/2020
---

Во текот на целата историја на спасението, Бог, преку пророчката Реч, редовно испраќал посебни пораки за да ги подготви луѓето за она што доаѓа. Бог никогаш не бил затекнат од настаните (Исаија 46,9.10). Тој го подготвува својот народ за иднината, праќајќи ги пророците да ја објават Неговата порака пред да дојде осудата (Амос 3,7). Во деновите пред потопот, Бог преку Ное го предупредувал светот дека доаѓа уништување. Во Египет Бог го подигнал Јосифа за да може, во текот на седумте години изобилие, да ја подготви земјата за гладот што ќе следи. Еврејските пророци ги предупредувале израелските водачи за претстојното уништување на Ерусалим од страна на вавилонската војска. Пораката на Јован Крстител за покајанието го подготвила народот за Исусовото прво доаѓање.

`Прочитајте го текстот 2. Петрово 1,12. Кој израз го користи Петар за да ја опише Божјата порака на неговата генерација?`

`Прочитајте го текстот 2. Петрово 1,16-21. Како гласела „сегашната вистина“ што ја објавувале Петар и останатите ученици?`

Пораката од вечно значење за првиот век гласела: Христос дојде! Преку Христовата жртва на крстот се открила љубовта на Отецот. Иако „платата, што ја дава гревот, е смрт“, преку Христа вечниот живот е обезбеден за сите. На нас е да одлучиме дали со вера ќе го примиме (Римјаните 3,23; 6,23; Ефешаните 2,8). Таа порака за спасението во Исуса никогаш нема да застари. Тоа е сегашна вистина за секоја генерација.

Последната книга од Библијата, Откровението, го прикажува Исуса и Неговото вечно спасение во контекст на последното време, за да ги подготви луѓето за Неговото скоро доаѓање. Таа ја разоткрива лажната втемеленост на човечката традиција и егоцентричната религиозност. Откровението, од почеток до крај, пред нашиот поглед ни го изложува Исуса и неговото дело во полза на човештвото.

Исус е вистинскиот сведок за карактерот на својот Отец. Тој е „Господар на земните цареви“. Тој е оној „кој нè љуби и кој нè изми од нашите гревови во својата крв, и нè направи цареви и свештеници на Бога, и на Својот Татко“ (види Откровение 1,1-6). Откровението во потполност е посветено на Исуса и на Неговата порака за последното време, кое треба да го подготви Божјиот народ за Неговото скоро враќање.

`Кога размислувате за книгата Откровение, што ви паѓа прво на ум? Дали во своите мисли повеќе се занимавате со ѕверовите и пророчките симболи отколку со Исуса? Што мислите, зошто Исус ни ги дал пророштвата од Откровението? Како тие ги откриваат Неговите добри планови за човештвото?`