---
title: 'Порака За Последното Време Во Книгата Откровение'
date: 15/09/2020
---

Епицентарот на Откровение е 14 глава. Тоа е глава од најголема важност за Божјиот народ кој живее во последните денови од човечката историја. Тоа ни ја открива Божјата порака за последното време упатена до целото човештво. Таа порака е од суштинска важност за Божјиот народ и за целокупниот човечки род.

`Прочитајте Откровение 14,14-20. Која симболика се користи овде за да се долови враќањето на нашиот Господ?`

Жетвата како симболика се користи во целата Библија за да го опише Христовото враќање (Матеј 13,37-43; Марко 4,29). Во 14. глава од Откровение, жетвата на зрелото жито претставува откупување на праведните, а жетвата на презреаното грозје ни го доловува уништувањето на злите. Текстот Откровение 14,6-12 содржи итна порака за последното време, за да можат мажите и жените да се подготват за последната жетва на Земјата.

`Прочитајте Откровение 14,6.7. Која е суштината на пораката што ја наоѓаме во овие два стиха? Како тие ни помагаат да сфатиме кои сме ние како христијани адвентисти?`

Пораката на првиот ангел од Откровение 14 глава, се обраќа до генерацијата на 21 век која копнее да ја пронајде смислата во својот живот. Тоа е објава на евангелието за Божјата благодат која им нуди проштавање на сите, која нѐ чисти од вината за гревот и ни дава сила да станеме победници. Нагласувајќи го фактот дека Христос нѐ создал и нѐ откупил, таа порака ни дава основа да се сметаме себеси вредни. Таа истакнува дека секоја неправда еден ден ќе заврши на Божјиот суд. Тоа е неверојатно добра вест, бидејќи открива дека неправдата нема да трае засекогаш.

„Адвентистите се, во посебна смисла, поставени во светот како чувари и носители на светлина. Ним им е доверена последната опомена за светот што чекори кон пропаст. Тие се осветлени од чудесната светлина што светли од Божјата реч. Ним им е дадена работа со исклучително свечен карактер – работа да ја објавуваат првата, втората и третата ангелска вест. Ниту една друга работа не е толку важна. Тие не смеат да дозволат ништо друго да го одвлече нивното внимание“ (Елена Г. Вајт, *Евангелизам*, стр. 119, 120 оригинал). Како, како црква, и што е уште поважно – како победници, да ги примиме во нашето срце овие зборови?