---
title: 'Да Се Љуби Милоста'
date: 12/09/2020
---

### Прочитајте ги библиските текстови
2. Петрово 1,12.16-21; Откровение 19,11-18; Откровение 14,14-20; Проповедник 12,13.14; Откровение 14,6-12.

> <p>Запомнете го стихот</p>
> „И видов друг ангел како лета посреде небото, имајќи вечно Евангелие, за да им го проповеда на жителите на земјата: и на секоја народност и на секое племе и јазик и народ, и зборуваше со силен глас: „Бојте се од Бога и подајте Му слава, зашто дојде часот на Неговиот суд, и поклонете Му се на Оној, Кој го создал небото и земјата, морето и водните извори“ (Откровение 14,6.7).

Христовата откупителска смрт имала сеопшто значење. Тој умрел за сите луѓе што некогаш живееле, без оглед каде и кога. Според тоа, евангелието им се обраќа на луѓето од секое говорно подрачје, култура и потекло. Тоа ја премостува етничката поделба. Неверојатно добра вест е тоа дека Исус, со својот живот, смрт и воскресение, триумфирал над поглаварствата и силите на пеколот. Евангелието во потполност се однесува на Исуса. Тој умрел за нас, и сега живее за нас. Тој дошол еднаш да нѐ спаси од казната за гревот и од силите на гревот, и ќе дојде повторно да нѐ спаси од присуството на гревот. Умрел со смрт каква што ние заслужуваме, за да можеме да имаме живот таков каков што Тој заслужува. Во Христа сме оправдани и посветени, а еден ден ќе бидеме и прославени.

Библијата ни го свртува вниманието на две Исусови доаѓања. Тој еднаш дошол за да нѐ откупи, а ќе се врати за да ги однесе дома оние кои толку скапо ги платил. Последната книга во Библијата, Откровението, е напишана посебно за да го подготви светот за Исусовото враќање. Таа претставува итна порака за оваа генерација. Во поуката за оваа седмица, ќе го проучуваме значењето на Откровението за општеството во 21 век. Заедно одново ќе го откриеме Исусовиот повик за Неговата црква да ја објави оваа порака за последното време.