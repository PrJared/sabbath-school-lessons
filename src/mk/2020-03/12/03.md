---
title: 'Фокус На Последното Време Во Книгата Откровeние'
date: 14/09/2020
---

Евангелието првенствено се занимава со Христовото прво доаѓање. Тоа ја изнесува сторијата за Неговото раѓање, живот и служба, смрт и воскресение. Иако зборува и за Неговото второ доаѓање, неговиот акцент не е на тоа. Меѓутоа, во книгата Откровение, во центарот на вниманието е врвот на повеќевековниот космички судир. А секое од нејзините главни пророштва се завршува со славното враќање на нашиот Господ.

`Прочитајте Откровение 1,7; 11,15; 14,14-20 и 19,11-18. Кои слични заклучоци ги забележувате во секој од овие текстови?`

Од првaтa до последнaтa главa на книгата Откровение, врвот на секое пророштво е Исусовото доаѓање. „Закланото Јагне“ (Откровение 5,12) доаѓа повторно како Цар над царевите и Господар над господарите (Откровение 19,16). Тој ќе ги порази сите непријатели кои го поробуваат и прогонуваат Неговиот народ (Откровение 17,14). Тој ќе ги спаси од ноќните кошмари на гревот и ќе ги доведе во куќата во слава. Големата борба меѓу доброто и злото ќе заврши. Земјата ќе биде обновена, а искупените засекогаш ќе живеат со својот Господ (Откровение 21,1-4).

Во текстот Откровение 22,7 (видете и Откровение 22,12.17.20), Исус вели: „Еве, доаѓам скоро; блажен е оној кој ги пази пророчките зборови на оваа книга!“. Значи, Исус го упатува последниот повик до сите луѓе да одговорат на Неговата љубов, да ја прифатат Неговата благодат и да ја следат Неговата вистина за да се подготват за Неговото скоро доаѓање. Откровението завршува со Исусовиот повик: „Духот и невестата велат: ‘Дојди!’ И кој слуша нека рече: ‘Дојди!’“ (Откровение 22,17).

Нашиот Господ ги повикува сите оние што трагаат за вечен живот да дојдат кај него. Тој потоа нѐ повикува нас, кои сме ја прифатиле пораката за спасението и желно го чекаме Неговото враќање, да Му се придружиме во повикувањето на другите да ја прифатат пораката за Неговата љубов. Тој нѐ испраќа во мисија да ја објавуваме Неговата порака, за да го подготвиме светот за Неговото скоро враќање. Нема ништо друго што пружа такво чувство на исполнетост како соработката со Христа во Неговиот план на спасение за последното време.

`Значи, Христос наскоро ќе дојде? Јован ги запишал тие зборови пред отприлика 2000 години. Меѓутоа, имајќи го предвид нашето сфаќање за состојбата на мртвите, зошто за секој од нас, во нашето лично искуство, помеѓу нашата смрт и Христовото доаѓање ќе помине само еден момент? Како тој факт ни помага да сфатиме колку Христос навистина брзо ќе дојде?`