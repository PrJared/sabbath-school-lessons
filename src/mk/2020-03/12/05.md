---
title: 'Потполно Разбирање На Божјата Порака'
date: 16/09/2020
---

Пораката за последното време во книгата Откровение го прикажува Исуса во полнотата на Неговата спасоносна благодат кон целото човештво (Откровение 14,6). Сериозен е повикот да имаме „страхопочит кон Бога“, односно, да Му укажеме длабока почит – да ги цениме Неговите заповеди и да бидеме послушни на Неговиот закон во светлината на Божјиот суд (Откровение 14,7). Да имаме „страхопочит кон Бога“, тоа е нешто што се однесува на нашето размислување. Тоа е повик да живееме за да му угодиме на Бога и да Му дадеме прво место во своите мисли. Тоа е став на послушност кој нѐ води кон побожно живеење (Мудри изреки 3,7; Дела 9,31; 1. Петрово 2,17). Таа порака, исто така, нѐ повикува да го славиме – „подајте Му слава“ на Бога. Оддавањето слава на Бога го подразбира она што ние го правиме во секој аспект од својот живот.

`Прочитајте Проповедник 12,13.14 и 1. Коринќаните 6,19.20? Како овие текстови ни помагаат да разбереме што значи да имаме страхопочит кон Бога и едновремено да Му оддаваме слава?`

Во оваа доба на морална неодговорност, кога милиони луѓе сметаат дека не се должни никому да му полагаат сметка освен на самите себеси, таа порака за часот на судот нѐ потсетува дека сепак сме одговорни за своите постапки. Постои поврзаност помеѓу ставот на длабоко почитување кон Богa, послушноста кон Богa и Божјиот суд. Послушноста е плод на спасоносниот однос со Исусa. Единствено Неговата праведност е доволно добра за да го поднесе судот и, покриени со таа праведност, ние сме сигурни. Врз основа на Исусовата праведност, ние живееме за да го славиме Неговото име во сѐ што правиме.

`Прочитајте Откровение 14,7; 4,11; 1. Мојсеева 2,1-3 и 2. Мојсеева 20,8-11. Што претставува основа на секое вистинско богослужение и на кој начин саботата го одразува тоа сфаќање?`

Сатаната ја нападнал саботата затоа што знае дека таа е главната артерија на вистинското богослужение. Таа го воздигнува Христа како создател и ги повикува мажите и жените насекаде во светот да му се поклонат на „Оној, кој го создал небото и земјата, морето и водните извори“ (Откров. 14,7). Таа станува посебно значајна во оваа доба на еволуција, бидејќи нѐ повикува да се вратиме кон обожавањето на Исуса кој нѐ создал и во кого го наоѓаме вистинското чувство на сопствената вредност.

`Размислете колку е важна саботата како потсетник на фактот дека Бог е нашиот Создател, и дека Тој, според тоа, е единствениот кој е достоен да го обожаваме. Всушност, кое друго учење е толку важно и за кое Бог барал да одвоиме една седмина од своето време секоја седмица, за да се сеќаваме дека Тој е наш Создател?`