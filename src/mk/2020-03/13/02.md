---
title: 'Исусовата Самопожртвувана Љубов'
date: 20/09/2020
---

Апостол Павле нѐ охрабрува да „дозволиме“ или да му „овозможиме“ на Христовиот ум да престојува во нас. Тоа доведува до некои интересни прашања. Каков бил Христовиот ум? Што управувало со Неговите мисловни токови? Што претставувало основа на Неговото размислување?

`Прочитајте Филипјаните 2,5-11. Како тие стихови ни ја откриваат суштината на Христовото размислување и образецот кој управувал со целиот Негов живот?`

Исус од вечни времиња бил еднаков со Бога. Павле ја објавува таа вечна вистина со следните зборови: „Кој, иако е во Божјо обличје, не го сметаше како грабнато – тоа што е еднаков со Бога“ (Филипјаните 2,6). Зборот „обличје“ е превод од грчкиот збор *morphē*. Тој ја означува самата суштина не кој поим, односно го поврзува со два поими од подеднаква вредност. Според Адвентистичкиот библиски коментар, „тоа го доведува Христов во рамноправна положба со Отецот и Го издигнува над секоја друга сила. Павле ја нагласува таа вистина за да може поживописно да ја долови длабочината на Христовото доброволно понижување“ (Тhe SDA Bible Commentary, Volume 7, p. 154). Зборувајќи за Неговата вечна природа, Елена Вајт додава: „Во Христа лежи исконски, непозајмен, нестекнат живот“ (*Копнежот на вековите*, стр. 530 оригинал).

Исус, иако еднаков на Бога од вечните времиња, „Сам Себе се понизи“ (Филипјаните 2,7). Тука, исто така, употребен е и еден интересен грчки израз, кој во буквален превод би можел да се преведе со зборот „испразнил“. Исус доброволно се „испразнил себеси“ (или „лиши“; заб. прев.) од своите предимства и привилегии што ги имал како Оној кој е еднаков со Бога, за да земе човечки лик и да стане скромен слуга на човештвото. А како слуга, Тој во целата вселена го открил небесниот закон на љубовта, и во завршниот чин, ја покажал најголемата љубов на крстот. Го дал својот живот за да нѐ спаси за цела вечност.

Основата на Исусовото размислување e самопожртвуваната љубов. Оттука, да го следиме Исуса, значи да сакаме како што Тој сакал, да служиме како што служел Тој, да проповедаме како што Тој проповедал. Меѓутоа, да му дозволиме на Исуса, преку Светиот Дух да нѐ „испразни“ од нашите себични амбиции, ќе нѐ чини нешто. Исуса тоа го чинело сѐ. Но, Светото писмо за Него вели: „Затоа и Бог Го превозвиши и Му подари име, што е над секое име“ (Филипјаните 2,9).

Небото ќе биде вредно за секоја жртва што ја принесуваме на Земјата. Да, има жртви долж патот, но радоста на службата веќе ги надминува, а вечната младост на живеење со Христа низ сета вечност ќе направи секоја жртва што овде ја трпиме да изгледа безначајно.

`Кога последен пат навистина сте морале да „умрете за себеси“ поради Христа? Што ви зборува вашиот одговор за вашиот христијански пат?`