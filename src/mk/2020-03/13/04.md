---
title: 'Павле Божјиот Одбран Сaд'
date: 22/09/2020
---

Кога Павле го прифатил Исуса, неговиот живот од корен се променил. Христос му дал една потполно нова иднина. Го повел од неговата зона на удобност кон искуства какви што тешко можел и да замисли. Под водството на Светиот Дух, апостолот Павле ја проповедал Божјата Реч на илјадници луѓе ширум медитеранскиот свет. Неговото сведочење ја променило историјата на христијанството и на целиот свет.

`Прочитајте Дела 9,3-6.10-20. Како тие стихови ни откриваат дека Исус имал само една возвишена цел за животот на Павле?`

Исус често избира поединци од оние од кои најмалку се очекува да сведочат во Негово име. Сетете се на луѓето опседнати од демоните, жената Самарјанка, собирачите на данок, проститутките, галилејските рибари, а потоа и тој огорчен прогонител на христијаните. Сите тие биле најпрво преобразени со благодатта, а потоа испратени со радост во срцето да раскажуваат за она што Христос го направил во нивниот живот. На никој од нив никогаш не му здосадило да зборува за тоа. Бидејќи она што Христос го направил за нив било толку чудесно што морале тоа да го споделат со другите. Едноставно не можеле да молчат.

`Споредете ги стиховите во Дела 28,28-31 и 2. Тимотеј 4,5-8. Кои обележја ги наоѓаме овде дека Павле никогаш не се поколебал во својата цврста одлука целиот живот да му го посвети на Христa и на службата за придобивање души?`

При крајот на својот живот, додека се наоѓал во домашен притвор во Рим, Павле потврдува „дека спасението од Бога им е испратено на незнабошците, тие и ќе чујат!“ (Дела 28,28). Извештајот вели дека тој ги примал сите оние што доаѓале да го посетат и им ја проповедал Божјата Реч (Дела 28,30.31). Додека му се наближувал крајот, го охрабрувал Тимотеја да го извршува делото на евангелист, а за себе мирно можел да каже: „Извојував добра борба, го завршив трчањето, ја запазив верата“ (2. Тимотеј 4,7).

Иако нашиот повик можеби не е толку драматичен како оној на Павле, Бог сепак нѐ повикува сите нас да соработуваме со Христа во Неговото настојување да го промени светот. Павле, очигледно, и покрај сите потешкотии со кои се соочил во текот на годините (види 2. Коринќаните 11,25-30), останал верен на своето звање во Господа. А приказната за тоа како еден некогашен гонител на Исусовите следбеници станал највлијателниот и најзначајниот (со исклучок на Исус) застапник на христијанската вера, останува моќно сведоштво за тоа што Господ може да направи преку некој кој ќе го посвети својот живот на Неговото дело.

`На каква работа Бог ве повикал? Дали ја извршувате?`