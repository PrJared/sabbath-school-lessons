---
title: 'Завет На Љубовта'
date: 24/09/2020
---

При крајот на тој разговор меѓу Петар и Исуса, ги гледаме и двајцата како одат по песочниот брег. Додека брановите се удираат од брегот, Исус му зборува на Петар за цената на учеништвото. Тој сака на Петар да му биде сосема јасно со што сѐ ќе соочува ако го прифати Исусовиот повик да ги „пасе неговите јагненца“.

`Прочитајте Јован 21,18.19. Што му рекол Исус на Петар за цената на учеништвото? Што мислите, зошто Исус му открил на Петар нешто такво вознемирувачко, токму во овој момент од неговиот живот?`

Со тие зборови, Христос ја прорекол маченичката смрт што Петар ќе ја доживее еден ден. Неговите раце ќе бидат заковани на крст. Откривајќи му го тоа, Христос на Петар му понудил избор. Му ја понудил најголемата животна радост – да ги види душите освоени за Божјето царство. На денот Педесетница ќе ги гледа илјадните како доаѓаат кај Христа. Ќе се прават чуда во Исусово име и ќе Го прослават уште пред многу илјади луѓе. Ќе ја имаат вечната радост на заедништвото со Христа во Неговата мисија.

Но, таа привилегија ќе има своја цена. Таа ќе бара жртва, и тоа онаа најголемата. Значи од Петар се барало да се заветува со ширум отворени очи. Затоа Петар сега знаел дека нема таква жртва која би го спречила да се придружи на Исуса во Неговата мисија на овој свет.

`Прочитајте 1. Јованово 3,16-18. За Јован љубовта е нешто повеќе од нејасна апстракција. Како Јован ја дефинира крајната жртва на љубовта?`

Во вечноста, ништо што сме направиле нема да ни изгледа како жртва. Напротив, ќе ни изгледа дека тоа што овде сме го вложувале своето време, труд, па и својот живот, е повеќе од изобилно наградено. Каква е таа радост кога љубовта ќе ја преточиме во акција, а намерите во преданост! Бидејќи, кога без никакво притеснување ќе одговориме на божествената љубов, настојувајќи да им сведочиме на другите како Христови амбасадори, ние всушност ја исполнуваме целта на својот живот и ја доживуваме најголемата можна радост. Како што Исус умесно забележал: „Кога го знаете ова, блажени сте – ако го исполнувате тоа“ (Јован 13,17). Најголемата животна радост и трајна среќа настануваат кога ќе ја оствариме смислата на своето постоење, прославувајќи го Бога со својот начин на живот, делејќи ја Неговата љубов и вистина со светот.

`Тешко е да се разбере поимот вечност кога сѐ за што знаеме е ова малку време што го имаме. Сепак, да се потрудиме, колку што е во нашата моќ, да го замислиме вечниот живот – добриот вечен живот, подобар од што било од она што овде го поседуваме, и потоа да си претставиме зошто ништо што имаме овде, во ова делче од времето, не е вредно за да го загубиме вечниот живот што ни го ветува Исус.`