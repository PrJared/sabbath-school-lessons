---
title: 'Чекор Во Верата'
date: 19/09/2020
---

### Прочитајте ги библиските текстови
Филипјаните 2,5-11; Матеј 4,18-20; Дела 9,3-6.10-20; Јован 21,15-19; 1. Јованово 3,16-18.

> <p>Запомнете го стихот</p>
> „Имајте ја во себе истата мисла, која беше и во Исуса Христа; Кој, иако е во Божјо обличје, не го сметаше како грабнато - тоа што е еднаков со Бога, туку се лиши Самиот Себе, и зеде обличје на слуга станувајќи сличен со луѓето“ (Филипјаните 2,5-7).

Напуштањето на славата на небото, обожавањето на ангелите, заедништвото со Отецот, претставувало незамислива жртва. Да, Исус дошол на овој свет на страдање и смрт за да го открие карактерот на својот Отец кој е полн со љубов, за повторно да ја придобие наклонетоста на човечките битија и да го откупи целото човештво. „Цената за нашиот откуп не може да биде сфатена сè додека откупените не застанат со својот Откупител пред Божјиот престол. Додека пред нашите восхитени сетила ќе се развива славата на вечниот дом, ние ќе се сетиме дека Исус сето тоа го оставил заради нас, дека не станал само изгнаник од небесните дворови, туку дека заради нас се изложил на опасност од неуспех и од вечна загуба. Тогаш ќе ги положиме нашите круни пред неговите нозе и ќе запееме: ’Достојно е Јагнето кое беше заклано да прими моќ, богатство, мудрост, сила, чест, слава и благослов’ (Откровение 5,12)“ (Елена Вајт, *Копнежот на вековите*, стр. 131 оригинал).

Жртвата што Исус ја принел за нашето спасение, не може да се измери. А кога ние го прифаќаме Неговото водство, кога ќе ја послушаме заповедта и ќе се обединиме со Него во придобивање на изгубените од Неговото царство – тоа и од нас бара жртва. Иако нашите жртви во ниеден поглед не можат да се изедначат со Неговата, службата за придобивање на душите и од нас бара извесен скок во верата. Тоа нѐ вади од нашата зона на удобност и нѐ фрла во неистражените води. Нашиот Господ понекогаш од нас бара жртви, но, за возврат, ни дава далеку поголеми радости.