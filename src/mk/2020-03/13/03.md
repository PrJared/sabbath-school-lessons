---
title: 'Повик На Посветување'
date: 21/09/2020
---

Замислете дека сте Петар или Јован. Сонцето само што изгреало над Галилеја бркајќи го студенилото на ноќниот воздух. Мислите ви се насочени само кон едно – да се уловат што повеќе риби. Рибарењето ви одело од рака во последно време и вие му се радувате на уште еден успешен ден. А потоа, во бледата утринска светлина, гледате како ви пристапува Тој – Исус од Назарет. Не сте свесни дека за само неколку моменти целиот живот ќе ви се промени. Никогаш повеќе нема да бидете исти.

`Прочитајте го текстот Матеј 4,18-20. Што мислите, зошто Симон Петар и Андреј биле подготвени да направат толку радикален чекор за да го следат Христа? Што во овој текст ни укажува дека Исус ги повикувал на нешто повозвишено отколку што било ловењето на риби?`

Од Евангелието според Јован дознаваме дека тие повеќе од половина година знаеле нешто за Исуса, но не Му се посветиле веднаш. Сепак, мора да постоело нешто во Христовото однесување, во Неговата појава, во зборовите и постапките што на тие галилејски рибари им укажувало дека Тој ги повикува во една повозвишена служба. Причината да ги напуштат своите чамци, занимањето и семејното опкружување за да Го следат, била таа што тие се почувствувале повикани на нешто повозвишено. Тие обични рибари сфатиле дека се повикани на нешто што е повеќе од обично. Можеби Бог, денес, и вас ве повикува да го напуштите своето занимање, но сепак ве повикува на повозвишена цел – а тоа е да ја делите Неговата љубов и да сведочите за Неговата вистина на слава на Неговото име.

`Разгледајте го повикот упатен на Матеј, собирачот на данок, во текстот Матеј 9,9. Што забележувате во овој текст што навистина е вредно за внимание?`

Собирачите на данок во римскиот свет често се занимавале со изнуда, користејќи ги своите сопствени овластувања за да го угнетуваат обичниот народ. Тие спаѓале во најомразените и најпрезираните личности во целиот Израел. Христовиот повик „Врви по мене“ ни навестува дека Матеј уште пред тоа слушнал за Исуса и дека во своето срце копнеел да Го следи. И така, кога стигнал повикот, тој бил подготвен. Бил одушевен од фактот дека Христос го прифатил и го повикал да биде еден од Неговите ученици.

Длабоко во срцето на секој од нас постои копнеж за нешто повозвишено во животот. И ние сакаме да живееме за нешто што е вредно за почит, за некоја поголема и поблагородна цел. Затоа Христос и нас нѐ повикува, како и Матеј, да Го следиме.

`Размислете од што сѐ луѓето мораат да се откажат за да го следат Исуса. Зошто тоа на крајот сепак ќе се исплати?`