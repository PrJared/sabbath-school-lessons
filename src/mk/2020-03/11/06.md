---
title: 'Нешто За Што Вреди Да Се Сведочи'
date: 10/09/2020
---

`„Со Христа сум распнат на крстот; и јас веќе не живеам, туку Христос живее во мене: а животот што сега го живеам во телото, го живеам преку верата во Божјиот Син, Кој ме возљуби и Се предаде Себеси за мене“ (Галатјаните 2,19.20).`

Несомнено е дека прифаќањето на Христа подразбира одредени жртви. Има работи од кои Тој ни вели да се откажеме. Исус отворено кажува каква посветеност е потребна за да го следиме: „И на сите им зборуваше: ‘Ако некој сака да оди по Мене, нека се одрече од себеси и нека го земе својот крст секој ден, и нека Ме следи!’“ (Лука 9,23). Смртта на крстот е болна. Кога својот живот ќе го потчиниме на Христовите барања и кога нашиот „стар човек“ ќе се распне (види Римјаните 6,6), тоа е болно. Болно е да се откажеме од омилените желби и долгодишните навики, но наградата која нѐ чека ја надминува таа болка.

Сведоштвото кое врши силно влијание на другите и го менува нивниот живот, се сосредоточува на она што Христос го направил за нас, а не на она од што сме се откажале поради Него – на Неговата жртва, а не на нашите таканаречени жртви. Бидејќи Христос никогаш од нас не бара да се откажеме од нешто што би било во наш најдобар интерес да го задржиме.

Сепак, историјата на христијанството е полна со вистински приказни за оние кои морале да поднесат огромни жртви поради Христа. Не станува збор за тоа дека тие луѓе, на некој начин, го заработиле своето спасение, ниту пак нивните дела, без разлика колку се несебични и пожртвувани, дале некои заслуги пред Бога. Во повеќето случаи, тие мажи и жени, сфаќајќи што направил Христос за нив, биле подготвени сѐ да положат на олтарот и да одговорат на повикот што Бог им го упатил.

`Прочитајте ги следните текстови: Јован 1,12; Јован 10,10; Јован 14,27 и 1. Коринќаните 1,30. Нашето сведочење секогаш се заснова на она што Христос го направил за вас. Наведете некои од даровите на Неговата благодат што се споменуваат во овие текстови.`

Во светлината на горенаведените текстови, сетете се што направил Христос за вас. Можеби целиот живот сте биле посветени христијани, или, пак, во еден момент сте доживеале некое драматично обратување. Размислувајте за тоа колку Исус бил добар кон вас, и за мирот, среќата и чувството на цел што ви го пружил. Сетете се на моментите во кои Тој ви давал сила додека сте поминувале низ тешките животни искуства.

`Какви жртви сте биле повикани да поднесете поради Христа? Што сте научиле од своите искуства што би можело да биде благослов за другите?`