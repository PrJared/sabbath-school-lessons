---
title: 'Ширење На Веста За Исус'
date: 05/09/2020
---

### Прочитајте ги библиските текстови
Ефешаните 2,1-10; 1. Јованово 4,7-11; Марко 5,1-20; Евреите 10,19-22; Галатјаните 2,20; 1. Коринќаните 1,30.

> <p>Запомнете го стихот</p>
> „Ова ви го напишав вам, кои верувате во името на Божјиот Син, за да знаете дека имате вечен живот и да верувате во името на Божјиот Син“ (1. Јованово 5,13).

Како што веќе наведовме во оваа поука, за силата на евангелието ништо не зборува толку јасно како променетиот живот. Луѓето можат да даваат приговори на вашата теологија. Можат да расправаат за доктрините. Можат да го доведат во прашање вашето разбирање на Светото писмо, но ретко кој ќе го побие вашето лично сведочење за тоа колку Исус ви значи и што направил во вашиот живот.

Всушност, сведочењето е објавување на ова што го знаеме за Исус. Тоа е запознавање на другите со тоа колку Тој ни е важен и што направил за нас. Меѓутоа, ако нашето сведочење се сведува само на докажување дека она во што ние веруваме е правилно, а она во што другите веруваат е погрешно, ќе наидеме на силно противење. Од друга страна, ако нашето сведочење за Исус извира од срце кое е преобразено од Неговата благодат, освоено од Неговата љубов и одушевено од Неговата вистина, тогаш начинот на кој таа вистина во која веруваме влијае на нашиот живот ќе остави силен впечаток на другите. Вистината што ја изнесуваме врши вистинско влијание единствено во контекст на променетиот живот.

Кога Христос е средиште на секоја доктрина, и кога секое библиско учење го одразува Неговиот карактер, многу е поверојатно дека оние на кои им зборуваме за Светото писмо навистина и ќе ја прифатат Неговата реч.