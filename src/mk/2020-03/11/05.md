---
title: 'Сведочење Со Убедување'
date: 09/09/2020
---

`Прочитајте ги следните текстови: 1. Јованово 5,11-13; Евреите 10,19-22 и 1. Коринќаните 15,1.2. Какви уверувања ни даваат овие текстови во врска со вечниот живот, а ни овозможува за спасението во Христа да сведочиме со сигурност?`

Ако не чувствуваме сигурност во поглед на своето спасение во Христа, нема да можеме ни да ја споделиме со некој друг. Не можеме да делиме нешто што ние самите го немаме. Има совесни христијани кои живеат во состојба на постојана несигурност, прашувајќи се дали некогаш ќе бидат доволно добри за да бидат спасени. Меѓутоа, како што еден мудар стар проповедник во една прилика рекол: „Кога гледам во себе, не гледам како би можел да бидам спасен. Но, кога гледам во Исус, не гледам како би можел да бидам изгубен.“ Господовите зборови, кои со векови одѕвонуваат, ни влеваат сигурност: „Обратете се кон Мене за да се спасите, сите краишта на земјата, зашто Јас Сум Бог и нема друг“ (Исаија 45,22).

Господ сака секој од нас да се радува на спасението коешто Тој бесплатно го нуди. Нашиот Бог копнее за тоа ние да искусиме што значи да се биде оправдан со неговата благодат и слободен од осудата што ја носи вината за гревот. Како што вели Павле во посланието до Римјаните: „И така, бидејќи оправдани преку верата, имаме мир со Бога, преку нашиот Господ Исус Христос“ (Римјаните 5,1). Тој додава дека ние можеме да пронајдеме сигурност во тоа што „сега нема осудување за оние, кои се во Христа Исуса“ (Римјаните 8,1). Апостол Јован потврдува: „Кој го има Синот, има живот; кој го нема Божјиот Син, нема живот“ (1. Јованово 5,12).

Ако со верата сме го прифатиле Христа, и ако Тој со посредство на Духот престојува во нашето срце, дарот на вечниот живот ни припаѓа уште денес. Тоа сепак не значи дека Божјата благодат и спасението во Христа што еднаш сме ги доживеале, не можеме никогаш повеќе да ги изгубиме (2. Петрово 2,18-22; Евреите 3,6; Откровение 3,5). Ние се уште ја имаме слободата на избор и можеме да одлучиме да се оддалечиме од Господа. Но, кога ќе ја доживееме Неговата љубов и ќе ја сфатиме длабочината на Неговата жртва, не би требало никогаш повеќе да избереме да се оддалечиме од Оној кој толку многу нѐ сака. Наместо тоа, би требало од ден во ден да бараме прилика за да можеме со другите да ja делиме благодатта којашто нам ни е дадена во Исуса.

`Имате ли сигурност во поглед на спасението во Исуса? Ако имате, на што ја засновате? Зошто ја имате таа сигурност? Каде ја пронаоѓате? Од друга страна, ако не сте сигурни, што е причината за тоа? Како можете да ја пронајдете таа сигурност?`