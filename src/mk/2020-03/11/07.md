---
title: 'За Натамошно Проучување'
date: 11/09/2020
---

Прочитајте го текстот Марко 5,25-34.

„Зачуденото мноштво што се туркало околу Исуса не препознало никакво струење на животната сила. Меѓутоа, кога болната жена ја протегнала раката и го допрела, верувајќи дека ќе оздрави, почувствувала исцелувачка сила. Така е и во духовниот живот. Да се зборува површно за верата, да се моли без душевен глад и без жива вера, не вреди ништо. Формалната вера во Христа што го прифаќа само како Спасител на светот не може никогаш да ја исцели душата. Верата што спасува не е само согласување на разумот со вистината... Не е доволно само да се верува за Христа; ние мораме да веруваме во него. Единствена вера што ќе ни користи е онаа што го прифаќа Христа како личен Спасител, што ги усвојува неговите заслуги...

Нашето признавање на неговата верност е избрано небесно средство за откривање на Христа пред светот. Ние треба да ја препознаеме неговата милост онака како што ја објавиле светите луѓе во минатото; но најделотворно од сè е сведоштвото на нашето лично искуство. Ние сме Божји сведоци додека во себе го откриваме дејствувањето на божествената сила. Секој поединец има живот што се изделува од сите други и искуство што суштински се разликува од нивното. Бог сака нашата благодарност да се издигнува кон него обележана со нашата посебност. Тие и таквите драгоцени сведоштва за убавината на неговата милост, поддржани со христијанскиот живот, имаат неодолива сила што дејствува за спасение на душите“ (Елена Вајт, *Копнежот на вековите*, стр. 347 оригинал).

**Прашања за разговор**

`1. Кои се елементите на убедливото сведочење? Прочитајте го сведочењето на Павле пред Агрипа во текстот Дела 26,1-23. На што се засновало тоа?`

`2. Што мислите, зошто нашето лично сведочење за она што го сторил Христос за нас остава толку силен впечаток? Како би одговориле ако некој сепак ви го постави прашањето: Во ред, тоа е твоето искуство, но што ако јас не сум доживеал/доживеала такво нешто? Зошто твоето исксутво треба да ме убеди да го следам Исуса?`

`3. Што би требало да избегнувате кога го изнесувате своето искуство пред некој што не верува?`

`4. Размислувајте за прашањето во врска со сигурноста на спасението. Зошто тоа е толку важен дел од христијанското искуство? Како можеме да бидеме сигурни во своето спасение, а да не бидеме едновремено и премногу задоволни од себеси?`