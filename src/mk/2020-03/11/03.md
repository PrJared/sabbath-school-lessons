---
title: 'Преобразувачката Сила На Личното Сведочење'
date: 07/09/2020
---

Јован и Јаков, синовите на Зеведеј, биле познати како „синови на громот“ (Марко 3,17). Всушност, Исус им го дал тој прекар. Како илустрација на Јовановата склоност гневно да реагира, може да послужи и настанот што се одиграл додека Исус и Неговите ученици патувале низ Самарија. Кога се обиделе да најдат место на кое би преноќиле, наишле на одбивање поради предрасудите кои Самарјаните го имале кон Евреите. Не им било одобрено дури ни најскромното сместување.

Јаков и Јован веднаш помислиле дека имаат решение за тој проблем. „Кога го видоа тоа учениците, Јаков и Јован рекоа: ‘Господи, сакаш ли да заповедаме да слезе оган од небото и да ги истреби, како што направи и Илија’“ (Лука 9,54). Меѓутоа, Исус ги прекорил браќата и сите тивко го напуштиле тоа село; зашто, Исусовиот пат е пат на љубов а не на насилство.

Под влијание на Исусовата љубов, Јовановата избувливост и гнев се преобразиле во благонаклоност и нежен сочувствителен дух. Така наоѓаме дека во 1. Јованово послание, зборот љубов се спомнува 40 пати, а во своите различни облици дури 50 пати.

`Прочитајте ги следните текстови: 1. Јованово 1,1–4; 1. Јованово 3,1; 1. Јованово 4,7-11 и 1. Јованово 5,1-5. Што ни кажуваат тие за сведочењето на Јован и за промената која се одиграла во неговиот живот поради поврзаноста со Исуса?`

Едно вечно начело владее во вселената. Елена Вајт правилно го формулира со следните зборови: „Насилството е спротивно од начелата на Божјето владеење. Тој сака само служба од љубов, а љубовта не може да се изнуди; таа не може да се задобие со сила или со власт. Само љубовта може да разбуди љубов“ (*Копнежот на вековите*, стр. 22 оригинал).

Кога сме посветени на Христа, Неговата љубов сјае од нас кон другите. Најдоброто сведоштво во прилог на христијанството е променетиот живот. Тоа не значи дека никогаш нема да правиме грешки и дека секогаш ќе бидеме добри проводници на Божјата љубов и благодат, како што би требало да бидеме. Меѓутоа, тоа би требало да значи дека во идеален случај, Христовата љубов се прелева од нашиот живот и дека ќе бидеме на благослов на луѓето околу нас.

`Колку успешно ја одразувате Христовата љубов кон другите? Размислете за тоа што вашиот одговор молкoмa подразбира.`