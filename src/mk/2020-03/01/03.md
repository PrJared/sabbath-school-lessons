---
title: 'Како Да Го Израдуваме Исуса'
date: 29/06/2020
---

Дали некој ве прашал: „Како се чувствувате денес?“, „Дали денеска кај вас е сѐ како што треба?“ А што ако вие на Бога му го поставите ова прашање: „Боже, како се чувствуваш денес?“ Што мислите, каков одговор би добиле? Можеби некој како што е овој: „Денес имав особено тежок ден. Солзи ми надојдоа кога ги видов бројните кампови полни со бегалци, со деца кои плачат, се смрзнуваат и гладуваат. Минував по улиците од пренаселените градови насекаде во светот и тагував со бездомниците и сиромашните. Срцето ми се крши поради измачените жени и деца кои се продаваат како сексуално робје. Присуствував на воени пустошења, разорни последици од природни катастрофи, и агонија од исцрпувачки и смртоносни болести“. Дали тогаш би Му возвратиле со прашањето: „Боже, дали постои нешто што би можело да те израдува? Дали има нешто што носи радост во Твоето срце? Постои ли нешто што би те натерало да запееш?“

`Прочитај ги следните текстови: Лука 15,6.7.9.10.22-24.32. На кој начин секоја од тие приказни завршува и што ни кажуваат тие завршетоци за Бога?`

Целото небо се радува кога оние кои се изгубени ќе се пронајдат. Во светот полн со болести, несреќи и смрт, ние можеме да донесеме радост во Божјето срце делејќи ја „добрата вест“ на спасението со другите. Еден од најсилните поттици за споделување на Христовата љубов е сознанието дека сведочењето донесува радост во Божјето срце. Секојпат кога зборуваме за Неговата љубов, целото небо пее.

`Прочитајте го стихот Софонија 3,17. Како нашиот Господ реагира кога ние ќе ја прифатиме Неговата спасоносна благодат?`

`Замислете ја следната сцена: како резултат на вашето сведочење некој човек, или жена, или момче, или девојче го прифаќа Исуса како свој личен Спасител. Исус се радува. По целото небо одекнува прекрасната песна, а нашиот моќен Спасител се радува за тие души и пее. Што може да ви донесе поголема награда, поголемо исполнување од сознанието дека во овој свет на тага вашето сведочење влева радост во Божјето срце?`