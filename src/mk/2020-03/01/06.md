---
title: 'Мотивирани Од Љубовта'
date: 02/07/2020
---

Оваа седмица посветивме внимание на изнаоѓањето одговори на прашањето: „Зошто да сведочиме?“ Така откривме дека, додека ја делиме верата, доживуваме радост од соработката со Бога во Неговата мисија за овој свет. Нашето сведочење за Неговата љубов им пружа на луѓето поголема шанса за спасение, бидејќи им помага појасно да ја согледаат Неговата благодат и вистина.

Во исто време, сведочењето е и еден од Божјите методи за духовен раст. Пропуштањето да зборуваме за она што Христос го направил за нас и да им служиме на другите, го гуши автентичниот духовен живот.

Сведочењето нѐ доведува во допир со срцето на Оној кој копнее да се спаси целото човештво. Тоа е одговор на послушноста на Неговата заповед. Во денешната поука ќе ги испитаме најважните од сите причини за сведочење.

`Прочитајте ги следните стихови: 2. Коринќаните 5,14.15.18-20. Што го поттикнало Павле да помине низ сите тие искушенија, неволји и тешкотии поради евангелието? На кој начин истите причини можат и нас да нѐ поттикнат да му служиме на Христа?`

Апостол Павле бил поттикнат од љубовта. Има работи кои вие би ги направиле од љубов и поради ништо друго. Со зборовите „љубовта Христова нè гони“, апостолот ја изразил вечната вистина. Зборот „гони“ значи „поттикнува, присилува, контролира или високо мотивира“. Христовата љубов управувала со Павловите постапки и го поттикнувала да сведочи. Храбар и решителен, тој зборувал за планот на спасението по целиот Медитеранскиот свет.

„Љубовта треба да живее во срцето. Побудите на вистинскиот христијанин се наоѓаат во коренот на длабоката љубов кон својот Учител. Од длабочината на неговата љубов кон Христа извира несебичниот интерес кон неговите браќа“ ( Еllen G. White, *Тhе Аdventist Home*, p. 425).

Кога навистина ќе ја сфатиме огромната жртва што Христос ја принел за нас, ние стануваме совладани од Неговата љубов и присилени на другите да им зборуваме за она што Тој го направил за нас.

`Оној кој создал сѐ што постои (галаксии, ѕвезди, чети од ангели, целата вселена и други светови) е истиот Оној кој умрел на крстот за нас. Како таа вџашувачка вистина да не потикне во нас љубов кон Бога и желба да зборуваме за таа љубов?`