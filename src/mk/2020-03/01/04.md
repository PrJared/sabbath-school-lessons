---
title: 'Раст Овозможен Со Давањето'
date: 30/06/2020
---

Мртвото Море има најмала надморска височина на земјата. Со површина на водата од околу 430,5 метри под морското ниво, претставува најниското море на светот. Реката Јордан извира од Галилејското Море и тече низ Јорданската долина со своето устие во Мртвото Море.

Топлата сува клима со интензивна сончева светлина и пустински услови, доведува до тоа водата доста брзо да испарува. Бидејќи содржината на солта и минералите во Мртвото Море изнесува 33,7 проценти, многу малку жив свет може да преживее во неговата вода. Тука нема ниту риби, ниту пак билки, само некои микроби и бактерии на дното.

Така е и во нашиот христијански живот – ако Божјата благодат се влева во нашиот живот но не тече кон другите, ние стануваме застоени и безживотни како Мртвото Море. А тоа не е начинот на кој ние, како христијани, би требало да живееме.

`Прочитајте ги текстовите Јован 7,37.38 и Лука 6,38. Наспроти искуството кое потсетува на Мртвото Море, до какви резултати природно доаѓа кога верниците примаат освежувачки млазови жива вода од Христа?`

„Бог би можел да ја постигне својата цел: да ги спаси грешниците без наша помош; но, за да развиеме карактер сличен на Христовиот, мораме да учествуваме во неговата работа. За да учествуваме во неговата радост – во радоста да ги видиме душите откупени со неговата жртва ‑ мораме да учествуваме во неговите напори за нивниот откуп“ (Елена Вајт, *Копнежот на вековите*, стр. 142 оригинал).

„Оние кои сакаат да победат, мораат да се откажат. И единственото нешто што може да го оствари ова големо дело е длабоката заинтересираност за спасението на другите“ (Еllen G. White, *Fundamentals of Christian Education*, p. 207).

Ние растеме кога на другите им зборуваме што сторил Христос во нашиот живот. Со оглед на сѐ што сме примиле од Христа, што освен грубата себичност би можело да нѐ спречи со другите да го споделиме она што сами сме го примиле? Во меѓувреме, ако не зборуваме за својата вера, нашиот духовен живот ќе стане застојан како Мртвото Море.

`Какви се вашите искуства кога станува збор за сведочењето на другите, молитвата со другите и служењето на потребите на другите? Како тие искуства влијаат на нашата вера во нашето одење со Господа?`