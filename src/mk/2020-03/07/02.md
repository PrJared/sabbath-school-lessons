---
title: 'Симболите На Божјата Реч'
date: 09/08/2020
---

`Прочитајте ги следните текстови: Псалм 119,105; Еремија 23,29; Лука 8,11 и Матеј 4,4 кои пет симболи се употребени во тие текстови за да се опише Божјата Реч? Зошто, според ваше мислење, токму тие пет симболи се употребени за Божјата Реч?`

Различните симболи, кои се употребени во овие текстови, опишуваат некои од главните улоги на Божјата Реч. Кога на другите им зборуваме за Светото писмо, тоа е како светилка која им го осветлува животот. Исус, „светлината на светот“, се пробива низ темнината на нивните заблуди за Бога и за Неговиот карактер. Умовите помрачени од заблудите за Бога, преку Божјата Реч стануваат осветлени од Светиот Дух.

Според пророкот Еремија, Божјата Реч е како оган и чекан. Таа ја спалува трската на гревот во нашиот живот и ги крши нашите тврди срца. Затоа, кога им помагаме на луѓето за да можат во Светото писмо да ја согледаат Исусовата слава, нивните срца стануваат скршени, а пламенот на Неговата љубов ја спалува трската на себичност, лакомост, страст и сосредоточеност на себеси.

Божјата Реч се споредува и со семе. Клучната карактеристика на семето е оживувањето. На семето му треба време да никне. Не ‘ртат сите семиња во исто време. Не растат сите билки со исто темпо. Но, под соодветни услови никулецот го пробива семето и се пружа на тлото во новиот живот. Кога семето на Божјата Реч ќе го посееме во умот и во срцата на другите, нема секогаш резултати во истиот момент, но семето ‘рти во тишината, и во времето што Бог ќе го одреди, ако луѓето одговорат на поттиците на Светиот Дух, тоа ќе донесе жетва за Божјето царство.

Исус ја споредува својата Реч со хранливиот леб. Како што многумина од нас знаат, малку работи заситуваат така како векна добар леб. Божјата Реч го отстранува гладот, ја храни душата и ги задоволува нашите најдлабоки копнежи. Кога со другите ќе ги делите ветувањата од Божјата Реч и им помагате да откријат дека Исус е таа Реч, нивниот живот ќе биде преобразен од Неговата добрина, а тие ќе бидат восхитени од Неговата љубов, одушевени од Неговата благодат и задоволни во Негово присуство.

`И повторно размислете за вистините кои ни се познати само благодарение на Библијата. Што ни кажува за тоа колку би требало да ги вреднуваме нејзните учења?`