---
title: 'Применување На Божјата Реч'
date: 12/08/2020
---

Некој во Божјата Реч избројал повеќе од три илјади ветувања. Секое од овие ветувања потекнува од срцето на Бога кој е полн со љубов „кој со Својата сила, што дејствува во нас, може да направи прекумерно над сè што ние молиме или мислиме“ (Ефешаните 3,20). Божјите ветувања се завети што Тој ги склучува со секој од нас. Кога со вера се повикуваме на тие ветувања, и кога ги учиме другите луѓе да се повикуваат на нив, небесните благослови се излеваат во нашиот живот. Апостол Павле ја нагласува таа божествена реалност во Римјаните 8 глава: „Оној, кој не Го поштеди ни сопствениот Син, туку Го предаде за сите нас, како не ќе ни подари сè друго со Него?“ (Римјаните 8,32). Апостолот Петар го појаснува ова ветување изјавувајќи дека „Неговата божествена сила ни подари сè што ни е потребно за живот и побожност“ (2. Петрово 1,3). Со посредство на својата смрт на крстот и победата над сатаната, поглаварствата и силите на темнината, Христос обезбедил сѐ што е неопходно за да живееме побожен, духовен живот. Тој воедно ветува и дека ќе се погрижи за нашите основни физички потреби.

`Споредете ги текстовите: 1. Јованово 1,7-9 и Филипјаните 4,13.19. Иако овие ветувања се сосема различни, што можеме да научиме од нив за Божјиот карактер? Како тие ветувања влијаеле на вашиот живот?`

Секое од ветувањата за коишто читавме во овие стихови зборува за нешто различно, но сите тие ни даваат многу слична слика за Бога. Тие го прикажуваат Бога како некој кој со драга волја простува, кој поседува неограничена моќ и се грижи за нашите основни потреби. Тие ни влеваат сигурност дека Бог е длабоко заинтересиран за нас.

`Прочитајте ги стиховите: Евреите 3,19; 4,1-3 и Матеј 13,58. Што ни кажуваат тие стихови за потребата да веруваме?`

Во Библијата има толку многу прекрасни Божји ветувања. Кога ние со вера се повикуваме на ветувањата од Божјата реч и веруваме во нив затоа што Христос ги дал, благословите поврзани со тие ветување стануваат наши. Меѓутоа, токму недостатокот на доверба во Божјата способност да го оствари она што го ветил во својата Реч, е тоа што го ограничува исполнувањето на Неговите ветувања во нашиот живот. Молете се, за Бог оваа седмица да ве упати кај некој на кого му се потребни ветувања кои влеваат надеж, а се наоѓаат во Божјата Реч.