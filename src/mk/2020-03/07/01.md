---
title: 'Објавување На Божјата Реч'
date: 08/08/2020
---

### Прочитајте ги библиските текстови
Псалм 119,105; Еремија 23,29; Евреите 1,1-3; 2. Тимотеј 3,14-17; 1. Јованово 1,7-9; Проповедник 3,1; 2. Тимотеј 4,2.

> <p>Запомнете го стихот</p>
> „Tака Словото што излегува од Мојата уста не се враќа при Мене без плод, туку го прави она што го сакав и ќе го изврши она заради кое го испратив“ (Исаија 55,11).

Кога сведочиме, ние зборуваме за Исус. Но, што воопшто би знаеле за Исуса ако ја нема Библијата? Всушност, колку ние би знаеле за големата борба, за Божјата љубов, за раѓањето, животот, службата, смртта, воскресението и враќањето на нашиот Господ кога не би го имале Светото писмо?

Иако природата ни го открива Божјето величие и сила, таа не зборува ништо за планот на спасението. Исус, преку личноста на Светиот Дух, е „вистинска Светлина, која го осветлува секој човек, што доаѓаше во светов“ (Јован 1,9). Па сепак, без Божјата Реч, која во потполност ни ја објаснува божествената вистина, откровението на Светиот Дух во нашето срце би било ограничено. Божјата пишана Реч е најјасно и најпотполно откровение на Исус, живата Реч.

Меѓутоа, и покрај тоа што ја проучувале Божјата реч, многу верски водачи ја промашиле нејзината главна порака. Затоа Исус им порачал: „Ги истражувате Писмата, зашто вие мислите дека во нив имате живот вечен; а токму тие сведочат за Мене“ (Јован 5,39). Кога правилно ќе се разбере, секое библиско учење ја одразува убавината на Исусовиот карактер. Според тоа, кога ја објавуваме Божјата Реч, нашата главна цел не треба да биде докажување дека ние сме во право а дека другата личност греши, туку да го откриваме Исуса во секој аспект на вистината што ја изнесуваме.