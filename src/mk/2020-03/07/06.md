---
title: 'Објавување На Божјата Реч'
date: 13/08/2020
---

Добрите вести треба да се споделуваат. Сетете се на некој момент во својот живот кога ве израдувала некоја добра вест. Можеби тоа било денот на вашата веридба, раѓање на дете, нова работа, купување на автомобил или стан. Сте биле толку возбудени што едвај сте чекале тоа да го споделите со другите.

Прекрасно е кога можеме да ја споделиме својата радост со другите, но најдобрата вест во целата вселена е вистината за Исус. Кога врз основа на Неговите зборови ќе стекнеме нови увиди во врска со спасението во Христa, нашето срце станува преплавено со радост и ние копнееме тоа да го кажеме на некој друг. Кога верските власти се обиделе да ги запрат апостолите во нивното проповедање, Петар изјавил: „Зашто, ние не можеме да не зборуваме за она, што сме го виделе и чуле“ (Дела 4,20).

„Штом некој ќе дојде кај Христа, во неговото срце се раѓа желба да им објави на другите каков драгоцен пријател стекнал во Исуса; спасоносната и посветувачка вистина не може да остане затворена во него вото срце. Ако сме облечени во Христовата праведност, ако сме исполнети со радоста на неговиот Дух кој живее во нас, не ќе можеме да останеме мирни“ (Елена Вајт, *Пaтот кон Христа*, стр. 78 ориг.).

Во Римјаните 1,14-16, Павле пишува: „ Јас сум им должник и на Грците и на варварите, и на мудрите и на неразумните. И така, доколку е од мене, готов сум да ви го проповедам Евангелието и вам, кои сте во Рим.Зашто, јас не се срамам од Евангелието, бидејќи тоа е Божја сила за спасение на секој кој верува, првин за Јудеецот, а и за Гркот.“

Апостол Павле никогаш не се уморил прераскажувајќи го своето искуство на обратување. Неговото срце било преплавено со радост во Исуса. Тој сметал дека добрата вест треба да се дели и не можел да молчи.

`Кои клучни принципи во врска со објавувањето на Божјата Реч ги наоѓаме во следните текстови: Исаија 50,4; Проповедник 3,1 и 2. Тимотеј 4,2?`

Кога ќе му го предадеме својот живот на Христа и на Неговата служба, Тој ќе ја отвори пред нас вратата на можностите за да им проговориме „некој пригоден збор“ во вистинско време на оние чие срце Тој го отворил. Секој пат кога сведочиме мораме да ги имаме на ум трите библиски принципи: што зборуваме, како зборуваме и кога зборуваме.

`Кои се луѓето со кои доаѓате во допир и како би можеле подобро да им сведочите?`