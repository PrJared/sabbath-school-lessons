---
title: 'Создателската Сила На Божјата Реч'
date: 10/08/2020
---

`Споредете ги следните текстови: Евреите 1,1-3; Евреите 4,12 и Псалм 33,6.9. Што ни зборуваат тие текстови за силата на Божјата Реч?`

Божјата Реч е жива Реч. Таа во себе носи сила за остварување на она што го објавува. Човечките зборови можат да говорат за она што е, но Бог зборува за работите кои сѐ уште не постојат, а потоа ги создава со силата на својата Реч. Божјата Реч е Реч која создава. Чујната Реч која излегува од Неговата уста има сила да го создаде сето она што го зборува.

Во извештајот за Создавањето, во 1. глава од 1. Мојсеева, изразот „И Бог рече“ се користи во повеќе наврати (1. Мојсеева 1,3.6.11.14.20.24.26.29). Божјите изговорени зборови имале таква сила што, кога Тој проговорил, се појавила сува почва, билките никнале, цвеќето се расцутило, овошките се родиле, а животните се раздвижиле.

За Божјата создателска активност се користи еден интересен еврејски збор во 1. Мојсеева 1 глава. Тоа е зборот *bara*. Во тој конкретен облик, зборот се користел за да се опише Божјата активност при создавањето од ништо. Тој глагол се користел само кога Бог бил субјект. Односно, единствено Бог може да создаде од ништо – *bara*, а Тој тоа го прави со силата на својата изговорена реч.

Бог не само што го создал овој свет со силата на својата реч, туку и на ист начин и го одржува – со својата реч. А истата сила која се наоѓа во Божјата изговорена Реч, се наоѓа и во Неговата пишана Реч. Истиот Свети Дух кој бил активен при Создавањето, бил активен и при пишувањето на Светото писмо. Тој исто така е присутен и кога ние ја читаме Библијата, но и кога на другите им зборуваме за неа. Во Божјата Реч постои создателска сила, сила која дава живот и го менува. „Творечката сила, која ги создала световите, се наоѓа во Божјата Реч. Таа Реч дава сила; таа раѓа живот. Секоја заповед е и ветување. Прифатена со волјата, примена во душата, таа со себе го донесува животот на Бесконечниот. Таа ја преобразува природата и повторно ја создава душата според Божјиот лик“ (Елена Г. Вајт, *Воспитување*, стр. 126 оригинал).

Кога ние лично се држиме до ветувањата што ги наоѓаме во Божјата Реч, нашиот живот се менува, а кога им помагаме на другите и тие да ги сфатат и да ги прифатат тие чудесни ветувања, Светиот Дух го менува и нивниот живот.

`Замислете – Бог проговорил и сѐ настанало. Како да разбереме што значи тоа? Што ни кажува таа чудесна реалност за Неговата моќ? Зошто таа вистина за Божјата создателска сила би требало да ни влее утеха?`