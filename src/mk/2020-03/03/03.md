---
title: 'Поука За Прифаќањето'
date: 13/07/2020
---

Покажувајќи, на пример, што значи да се гледа на секој поединец од нова перспектива, Исус ги учел своите следбеници на луѓето да гледаат со очите на небото. Неговото видување на луѓето било сосема поинакво. Тој не гледал на нив такви какви што се, туку какви би можеле да бидат. Во сите свои контакти со луѓето, кон нив се однесувал со достоинство и почит. Често ги изненадувал учениците со начинот на кој постапувал кон луѓето. Тоа посебно се однесува на Неговата средба со жената Самарјанка.

Во една книга, која се занимава со библиска археологија, се изнесува забелешка за односот меѓу Евреите и Самарјаните: „Јазот меѓу Самарјаните и Јудејците потекнува од раниот период. Според текстот 2. Царевите 17, Самарјаните биле потомци на месопотамските народи кои асирскиот цар, по прогонството од 722 година пред Христа, принудно ги населил на територијата на северен Израел. Тие го споиле обожавањето на Јахве со идопоклоничките обичаи“ (Тhe Аrcheological Study Bible; Zondervan Publishing, 2005, p. 1727). Освен тие идолопоклонички обичаи, воспоставиле и ривалско свештенство и подигнале нов храм на гората Геризим. Со оглед на таквите теолошки разлики помеѓу нив и Самарјаните, учениците мора да биле збунети кога Исус го избрал патот до Галилеја кој водел преку Самарија. Ги изненадило и тоа што Тој не дозволил да биде вовлечен во религиозна дебата, туку директно се позанимавал со потребата на жената Самарјанка за прифаќање, љубов и проштавање.

`Прочитајте го текстот Јован 4,3-34. Како Исус ѝ пристапил на жената Самарјанка? Каква била реакцијата на жената на Христовиот разговор со неа? Каква била реакцијата на ученикот на тоа искуство, и како Исус им ги проширил видиците?`

Поуката за сите времиња, која Исус копнеел да им ја пренесе на своите ученици но и на секој од нас, едноставно гласи: „Оние што го имаат Христовиот Дух, ќе гледаат на сите луѓе со очите на божественото сочувство“ (Еllen G. White, Тhе Signs of the Times, Јunе 20, 1892).

`Кои се луѓето на кои, под влијание на сопственото општество и култура, сте склони да гледате со презир или со недоволна почит? Зошто морате да го промените својот став и како може да дојде до таа промена?`