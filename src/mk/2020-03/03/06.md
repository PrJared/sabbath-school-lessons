---
title: 'Забележување На Приликите Што Ни Ги Пружа Провидението'
date: 16/07/2020
---

Книгата Дела на апостолите е полна со приказни за тоа како учениците ги користеле приликите за ширењето на Божјето царство што им го пружало провидението. Од почетокот до крајот на книгата читаме восхитувачки извештаи за раната црква и за нејзиниот раст, и покрај предизвиците со кои се соочувала однадвор и однатре.

Во 2. Коринќаните 2,12.13, на пример, апостолот Павле го изнесува искуството што го имал во Троада: „Кога дојдов во Троада да го проповедам Христовото Евангелие, и кога ми се отвори вратата во Господа, немав мир во својот дух, зашто не го најдов својот брат Тит, и затоа откако се простив од нив, отидов во Македонија“. Бог на чудесен начин ја отворил вратата за да може Павле да го проповеда евангелието на европскиот континент, а тој знаел дека вратата која Бог денес ја отвора, утре може да биде затворена. И така, бидејќи ги согледал можностите, ја зграпчил приликата и веднаш отпловил кон Македонија.

Бог на Новиот завет е Бог на отворените – Бог кој ни пружа можности да ја делиме нашата вера. Во целата книга Дела на апостолите, Бог е на дело. Отворени се вратите на градовите, провинциите, земјите, и што е најважно на човечките срца.

`Прочитајте Дела 8,26-38. Што ни зборуваат тие стихови за отвореноста на Филип за Божјето водство и за неговата подготвеност да ги искористи укажаните прилики?`

„Ангелот го одвел Филипа кај човек кој ја барал светлината и кој бил подготвен да го прими евангелието. И денеска ангелите управуваат со чекорите на работниците кои му дозволуваат на Светиот Дух да го посвети нивниот јазик, да ги исчисти и облагороди нивните срца. Ангелот, кој му бил пратен на Филипа, можел и сам да го изврши ова дело за Етиопјанецот, но тоа не е начин на кој работи Бог. Негов план е луѓето да се заложуваат за своите ближни“ (*Делата на апостолите*, стр. 109 ориг.).

Ако имаме уши да слушнеме и очи да видиме, и нас ќе нѐ водат невидливите ангели за да можеме со вистината за Царството да допреме до оние кои трагаат по вистината.

`Забележете колку Светото писмо е битно во оваа приказна. Забележете, исто така, колку било важно во тој момент некој кој го познава Писмото да прифати да го толкува. Кои поуки тука се кријат за нас?`