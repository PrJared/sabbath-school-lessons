---
title: 'Излегување На Крај Со Тешките Луѓе'
date: 15/07/2020
---

Исус бил стручњак за излегување на крај со тешките луѓе. И со зборовите и со постапките, Тој јасно покажувал дека ги прифаќа. Сочувствително слушал што ги мачи, им поставувал прашања и постепено им ги откривал божествените вистини. Го препознавал внатрешниот копнеж и најзакоравените срца и видел потенцијал дури и кај најлошите грешници. Според Исусовото сфаќање, никој не бил надвор од досегот на евангелието. Тој несомнено верувал дека „Никој не паднал толку ниско, никој не е толку лош за да не може да најде ослободување во Христа“ (Елена Вајт, *Копнежот на вековите*, стр. 258 ориг.). Исус гледал на луѓето со поинакви очи во однос на оние со кои ние гледаме на нив. Во секое човечко суштество видел одраз на славата на првобитното Создавање. Ги издигнувал нивните мисли за да сфатат што можат да станат, и многумина навистина успеале да се издигнат и да ги исполнат Неговите очекувања во својот живот.

`Прочитајте ги следните текстови: Матеј 4,18.19; Марко 12,28-34 и Лука 23,39-43. Каква сличност гледате во Христовото обраќање до Симон Петар и Андреј и до неимeнуваниот книжевник и разбојникот на крстот? Внимателно проучете го пристапот што Христос го имал кон секој од нив. Што посебно би издвоиле тука?`

Каде и да одел, Исус гледал духовни можности. И во најбезнадежните околности, Тој видел потенцијални кандидати за Божјето царство. Ние за таа способност би рекле: Имал „осет за раст на црквата“ (во оригиналот „око за раст на црквата; заб. прев.). „Осет за раст на црквата“ е стекната способност на луѓето да гледаат онака како што на тоа гледал Исус – како на оние кои е можно да се придобијат за Божјото царство. Исто така, постои и „слух (уши) за раст на црквата“, што има врска со наслушувањето на неискажаните потреби на оние кои нѐ опкружуваат. Тоа подразбира наслушување на желбите на нивното срце за нешто што не поседуваат, дури и кога тие не зборуваат отворено за тоа.

Барајте од Господа да ве направи чувствителни за службата на Светиот Дух во животот на другите. Молете се да го доживеете тој Божји „втор допир“, кој ќе ви ги отвори очите за духовните прилики во кои Тој секојдневно ве води за да ја споделувате својата вера со другите. Барајте од Бога око кое гледа, осетливо срце кое слуша и подготвеност да им зборувате на другите за Христа каков што го познавате и сакате, и – ќе се најдете на највозбудливото патување во својот живот! Животот ќе ви поприми една потполно нова смисла. Ќе имате чувство на задоволство и радост каква што никогаш порано не сте искусиле. Само оние кои работат за душите го познаваат задоволството кое тоа го донесува.