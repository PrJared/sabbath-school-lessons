---
title: 'Почнете Од Таму Каде Што Се Наоѓате'
date: 14/07/2020
---

Некој со право рекол: „Единственото место во животот од каде што може да се тргне, е токму она каде што се наоѓате, бидејќи нема место од кое би можело да се почне“. Исус го нагласил тој принцип во текстот Дела 1,8, каде вели: „Туку ќе примите сила кога Светиот Дух ќе слезе на вас и ќе Ми бидете сведоци како во Ерусалим, така и во цела Јудеја, и во Самарија, и сè до крајот на земјата.“

Исусовата порака на неговите ученици е премногу едноставна за да може погрешно да се разбере: почнете таму каде што се наоѓате. Сведочете тука каде што Бог ве поставил. Наместо да сонувате за некои подобри прилики, почнете во своето опкружување. Гледајте со божествени очи на можностите кои ви се најблиску!

Не мора да бидете најобразованата личност на светот, ниту пак најкрасноречивата, ниту најталентираната. Колку и да се корисни некои од тие ваши дарови кога правилно се користат, на крајот единствено ви е потребна љубовта кон Бога и љубовта кон душите. Ако сте подготвени да сведочите, Бог ќе ви го отвори патот тоа и да го направите.

`Прочитајте: Јован 1,40.41; 6,5-11; 12,20-26. Што ни кажуваат за тоа каков бил духовниот вид на Андреј и неговиот пристап на сведочење?`

Искуството на Адреј ни зборува многу. Тој почнал во сопственото семејство. За Христа најпрво му зборувал на својот брат Петар. Подоцна воспоставил срдечен однос со едно момче, кое потоа на Исуса му дало материјал за едно од неговите чуда. Освен тоа, знаел што точно да прави со Грците. Наместо да се расправа околу теологијата, ја забележал нивната потреба и ги запознал со Исуса.

Вештината за успешно придобивање на душите е умешност да се градат позитивни и грижливи односи. Сетете се на своите најблиски кои можеби не го познаваат Исуса. Дали тие забележуваат дека во вашиот живот постои некој кој е сочувствителен и грижлив? Дали во вас гледаат мир и чувство за смислата по која копнеат? Дали вашиот живот е добра реклама за евангелието? Ние стекнуваме пријатели за Бога така што зборуваме за Исуса. Тие најпрво стануваат христијански пријатели и со текот на времето, слушајќи ја нашата порака за библиската вистина за последното време, тие можеби ќе се решат да станат христијани адвентисти.

`Зошто понекогаш е толку тешко да се водат членовите на своето семејство и роднините кај Христа? Дали сте имале успех во сведочењето за Исус кај кој било член од своето семејство или близок пријател? Изнесете кое било начело кое би можело да биде од полза во класата.`