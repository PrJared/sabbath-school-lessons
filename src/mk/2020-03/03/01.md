---
title: 'Да Гледаме На Луѓето Како Што Исус Гледал На Нив'
date: 11/07/2020
---

### Прочитајте ги библиските текстови
Марко 8,22-26; Јован 4,3-34; Јован 1,40.41; Марко 12,28-34; Лука 23,39-43; Дела 8,26-38.

> <p>Запомнете го стихот</p>
> „Па им рече: ‘Дојдете по Мене и Јас ќе ве направам рибари на луѓе’“ (Матеј 4,19).

Исус е стручњак во придобивање на душите. Гледајќи го начинот на кој Тој работел со луѓето, ние учиме како да ги водиме другите кон спознанието за спасението преку Исуса Христа. Патувајќи со Него по преполните улици на Ерусалим, по прашливите патеки на Јудеја и тревните ридови на Галилеја, ние дознаваме како Тој на гладните души им ги откривал принципите на Небесното царство.

Исус на секоја душа, било маж или жена, гледал како такви кои можат да се придобијат за Неговото царство. На сите гледал со очите на божествената сомилост. На Петар не гледал како на груб и бучен рибар, туку како на моќен проповедник на евангелието. Во Јаков и Јован не видел гневливи и избувливи бунтовџии, туку одушевени заговорници на Неговата благодат. Забележал длабок копнеж за прифаќање и искрена љубов во срцето на Марија Магдалена, жената Самарјанка и жената болна од течење на крв. На Тома не гледал како циничен сомневач, туку како таков кој поставува искрени прашања. Без оглед на тоа дали станувало збор за Евреин или за паганец, за маж или жена, за разбојникот на крстот, римскиот капетан или човекот опседнат од демони, Исус во нив го препознал од Бога дадениот потенцијал и гледал на нив низ очите на спасението.