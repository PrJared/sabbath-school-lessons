---
title: 'Исус И Ветувањето На Светиот Дух'
date: 26/07/2020
---

Со ветувањето на Светиот Дух Исус ги смирувал учениците кои биле загрижени затоа што Тој се подготвувал да ги напушти и да оди на небото. „Сепак, Јас ви ја кажувам вистината: подобро е за вас, Јас да си отидам; зашто ако не си отидам, Утешителот нема да дојде при вас; ако пак заминам, ќе ви Го испратам“ (Јован 16,7). Грчкиот збор за „утешител – по мошник“ е параклетос. Овој збор се однесува на „личност која стои зад некого“ со цел да помогне. Една од главните улоги на Светиот Дух е да биде со секој верник, да му дава сила и да го води во неговото сведочење. Според тоа, кога сведочиме за Исуса, ние не сме сами. Светиот Дух е покрај нас за да нѐ води кај оние кои се со искрено срце. Тој ги подготвува нивните срца пред ние да се сретнеме со нив. Духот управува со нашите зборови, донесува осведочување во умот на трагачот и му дава сила да одговори на Неговите поттици.

`Прочитајте ги стиховите Јован 15,26.27 и Јован 16,8. Што ни кажуваат тие за улогата на Светиот Дух во сведочењето?`

Светиот Дух сведочи за Исуса. Неговата крајна цел е што повеќе луѓе да донесе кај Исуса. Неговата мисија е да го прославува Исуса. Во таа улога, Тој го осведочува секој верник дека негова должност е да зборува за својата вера. Тој ги отвора нашите очи за да ги согледаме можностите кај луѓето од своето опкружување, и да делува зад сцената за да може да создаде услови за евангелската порака да наиде на добар прием.

Евангелието според Јован јасно ни го предочува тоа: „А кога ќе дојде Тој, ќе го увери светот за грев и за правда и за суд“ (Јован 16,8). Со други зборови, Тој делува на срцата за да изгради свест за сѐ поголемата отуѓеност од Бога и потребата за покајание. Тој исто така ќе го укори светот „за правда“. Светиот Дух не само што го открива гревот туку и нѐ упатува на праведност. Тој ја открива спротивноста меѓу Исусовата праведност и нашата извалканост. Меѓутоа, улогата на Светиот Дух не е само да истакне колку ние сме лоши, туку и да открие колку Исус е добар, благ, сочувствителен и полн со љубов, а потоа да нѐ обликува според Неговиот лик.

Сведочењето е едноставно соработка со Светиот Дух во прославувањето на Исуса. Во силата на Светиот Дух, и под Негово водство, ние сведочиме за величествениот Христос што го преобразил нашиот живот.

`Зошто во нашата желба да работиме за душите мораме секогаш да имаме на ум дека сами не сме во состојба никого да преобратиме и дека тоа може да го стори само Светиот Дух?`