---
title: 'Светиот Дух И Сведочењето'
date: 28/07/2020
---

Во целата книга *Дела на апостолите*, Светиот Дух е моќно присутен. Тој им служел на верните, но и преку верните, кои тие сведочеле за својот Господ на многу различни начини. Тој им давал сила да се соочат со искушенијата и предизвиците во една непријателска култура. Тој ги водел кај луѓето кои со искрено срце трагале по вистината. Ги подготвувал срцата на луѓето во некои места уште пред да стигнеле верните до нив. Им ја отворал вратата на можности какви што никогаш и не сонувале, и им давал сила на нивните зборови и постапки.

`Прочитајте ги следните текстови: Дела 7,55; 8,29; 11,15; 15,28.29 и Дела 16,6-10. Како Светиот Дух им служел на учениците кои сведочеле во секој од настаните наведени во тие библиски стихови? Со други зборови, што сѐ правел Светиот Дух во тие ситуации?`

Разновидната служба на Светиот Дух во првиот век била навистина извонредна. Искуствата наведени во претходните стихови се само мал пример на Неговото дејствување. Тој му дал сила на Стефан да сведочи за својот Господ пред немилосрдната толпа која го каменувала до смрт. На чудесен начин го одвел Филипа до еден влијателен Етиопјанец кој трагал по вистината, за да го подготви африканскиот континент за евангелието. Му пружил на Петар знак како потврда дека и верниците од паганството исто така го примиле дарот на Светиот Дух. Ја обединил црквата во моментот кога лесно можела да се подели по прашањето околу обрежувањето, и направил целиот европски континент да се отвори за проповедање на евангелието преку апостол Павле.

Светиот Дух бил активен во новозаветната црква, а активен е и во животот на црквата денес. Тој копнее да нѐ оспособи, да нѐ зајакне, поучи, води, обедини и испрати во најважната мисија на светот – мисија која ги упатува мажите и жените на Исуса и Неговата вистина. Мораме да имаме на ум дека Тој и денес сѐ уште е активен и на дело, исто како што бил и во времето на апостолите и раната црква.

`Што можеме да правиме од ден во ден за да станеме поотворени и поподложни за дејствувањето на силата на Светиот Дух во нашиот живот? Кои одлуки што ги донесуваме му овозможуваат Нему да работи во нас и преку нас?`