---
title: 'Црква Полна Со Сила'
date: 27/07/2020
---

Книгата *Дела на апостолите* со право ја нарекуваат „Дела на Светиот Дух“. Тоа е возбудлива авантуристичка приказна за сведочењето, за објавувањето на евангелието и растот на црквата. *Дела на апостолите* се извештај посветен на верниците полни со Свети Дух, кои извршиле големо влијание на светот во Христово име. Тие во потполност се потпирале на Светиот Дух за да остварат чудесни резултати. Нивниот пример ни покажува што може да постигне Светиот Дух преку мажите и жените кои во потполност ќе му се посветат.

`Прочитајте ги следните текстови: Дела 2,41.42; 4,4.31; 5,14.42; 6,7; 16,5. Што остава кај вас најсилен впечаток, кога станува збор за овие текстови? Која порака Лука, авторот на книгата Дела на апостолите, сака да ја пренесе известувајќи за наглиот раст на црквата?`

Намерата на Лука при пишувањето на книгата *Дела на апостолите* била на секој читател да му ја долови службата на Светиот Дух во раната црква.

Исто така, забележете дека тој не се притеснува да користи бројки за да го мери дејствувањето на Духот во првиот век. Тој всушност ги брои крштавањата. Во текстот Дела 2,41, Лука го нагласува фактот дека 3000 луѓе биле крстени во еден единствен ден. Во текстот Дела 4,4 тој зборува за 5000 мажи кои биле крстени. Во текстот Дела 5,14 големо мноштво доаѓа кај Господа и се крштава.

Па сепак, и кога се работело за поединци, како што биле Лидија, стражарот во Филипи, робинката опседната од зли духови или етиопискиот евнух, Лука забележува и внимателно бележи како Светиот Дух дејствувал на срцето на секој од нив поединечно. Затоа, важно е да се забележи овде дека зад секоја од тие големи бројки се наоѓаат човечки суштества, поединци, а секој од нив е Божје дете за кое Исус Христос умрел. Да, ние сакаме големи броеви, но на крајот на краиштата, сведочењето често пати е потфат „еден на еден“.

За да се олесни брзиот раст на новозаветната црква, основани биле нови цркви. Една од причините што раната црква толку брзо растела била таа дека таа постојано се обновувала со основање на нови цркви. Колку важна порака за нас денес!

`Главната цел на новозаветната црква била мисијата. А како ние да обезбедиме, во сѐ што работиме во својата локална црква, мисијата секогаш да биде во центарот на вниманието?`