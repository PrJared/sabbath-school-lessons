---
title: 'Вистината Да Се Претставува Со Љубов'
date: 27/08/2020
---

Исус не го занемарувал изнесувањето на вистината „заради љубовта“ бидејќи тогаш тоа не би било љубов. Љубовта секогаш го бара она што е најдобро за другиот. Нема судир меѓу љубовта и вистината. Вистината изречена понизно и љубезно, всушност е потврда на љубовта. Исус рекол: „Јас Сум Патот, и Вистината, и Животот“ (Јован 14,6). Исус е единствениот пат на спасение (Дела 4,12). Неговата благодат нѐ спасува, така што можеме да ја спознаеме Неговата вистина и да живееме со Неговиот живот. Вистината без љубов води во сувопарен легализам кој го задушува духовниот живот. А повторно, таканаречената „љубов“ без вистината води во трпелив сентиментализам без суштина, која го остава поединецот изгубен во морето од несигурности. Единствено вистината претставена со љубов води кон вистинското христијанство кое дава јасен правец, цел и сигурност.

`Прочитајте ги следните текстови: 1. Петрово 3,15; 2. Тимотеј 4,2 и Тит 3,4.5. Кои изрази во овие стихови упатуваат на рамнотежа меѓу претставување на библиската вистина и понизниот трпелив дух?`

Новозаветните писатели никогаш не ја нагласуваат љубовта повеќе од вистината. Тие на убав начин ги обединуваат љубовта и вистината, законот и благодатта, сомилоста и честитоста. Петар им советува на верните да бидат „секогаш подготвени за одговор на секого, кој ја бара причината на надежта, која е во вас, но со кротост и страхопочит“ (1. Петрово 3,15). Со други зборови, треба да знаеме во што веруваме, зошто веруваме во тоа и да бидеме во состојба тоа и да го објасниме. Тоа не значи дека ги имаме сите одговори, ниту пак дека сме обврзани другите да ги убедиме во нашите верувања. Тоа само значи дека „со кротост и страхопочит“ – т. е. понизно и со чувство за големината на она што е во прашање – можете да ја објасните и да ја браните својата вера. Павле го советувал својот млад штитеник, Тимотеј: „Проповедај го словото, настојувај во време и во невреме, изобличувај, прекорувај, охрабрувај со сета трпеливост и со поука“ (2. Тимотеј 4,2). Тој го потсетува и Тит дека токму Божјата милост и љубов ги спасиле оние што се препородени во Него (Тит 3,5).

И ние исто така сме повикани да ја изнесуваме вистината со љубов и сета кротост. Нашиот Господ нѐ повикува со љубов и трпелив став да Му се придружиме во објавувањето на Неговата порака за последното време, упатена на овој свет кој умира без Христa.

`Ако некој ве запраша: „Зошто си христијанин?“ – што би му одговориле и зошто?`