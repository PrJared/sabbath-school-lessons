---
title: 'Основа На Прифаќањата'
date: 26/08/2020
---

`Прочитајте ги текстовите Римјаните 15,7 и Ефешаните 4,32. Како вие би ја опишале основата на заемното прифаќање? Која е суштината на таквиот став кој овозможува прифаќање на другите?`

Во овие два текста апостол Павле ги изнесува начелата кои лежат во основата на заемното прифаќање. Бидејќи Христос на секој од нас ни простил и секој од нас го прифатил, имаме ли ние воопшто право да не постапуваме на ист начин? Всушност, токму затоа што Исус нѐ прифатил и ние можеме да ги прифатиме другите, и покрај нивните мани.

Добро размислете што значи тоа. Размислете за себе и за нешто што сте направиле, или со што сѐ уште се борите – нешто што можеби само вие го знаете и би биле исплашени кога и другите би дознале за тоа.

А сепак, што се случува? Преку верата вие сте прифатени во Христа, кој го знае за вас она што другите можеби не го знаат ништо. Да, Тој го знае сето тоа а сепак ве прифаќа, не поради вашата добрина, туку поради својата.

Во тој случај, каков би требало да биде вашиот став кон другите?

Еве нешто што на многумина им е тешко да го разберат: искреното прифаќање подразбира дека ние луѓето ги прифаќаме такви какви што се, со сите нивни грешни навики, бидејќи тие се човечки суштества создадени според Божјиот лик, затоа што Христос умрел за нас „уште додека бевме грешни“ и нѐ помирил со Бога „уште додека бевме непријатели“, и ние можеме да им простиме на другите и да ги прифатиме. Неговата љубов кон нас и самата станува темел на нашето проштавање и прифаќање на другите (Римјаните 6,6-10).

Но, кога ќе се воспостави таквиот однос на заемна грижливост и прифаќање, често е неопходно, кога другата личност ја соочуваме со вистините на Светото писмо, тоа да го правиме со голема љубов. Ако не го правиме така, би значело да занемариме да покажеме љубов. Како пријатели, ние доволно се грижиме за другите кога ги споделуваме со нив вечните вистини кои го менуваат животот.

Исусовиот став не бил: „Правете што сакате. Тоа е во ред. Јас сè уште ве прифаќам.“ За разлика од тоа, Неговиот став бил: „Што и да сте сториле, јас сум подготвен да ви простам и да ви обезбедам сила да се промените.“ Библиската вистина која се изложува понизно, во Христов дух и со благ став, ги придобива срцата и го менува животот.

`Како да се прифати некој поединец, а да не се прифати неговото грешно однесување? Како да бидеме подготвени да ги прифаќаме луѓето, а истовремено да не го оправдуваме и да не го толерираме гревот?`