---
title: 'Прилагодување На Ставот'
date: 24/08/2020
---

Нашите ставови често ја одредуваат нашата способност да влијаеме на другите. Остриот, критички и непријателски став ќе ги избрка луѓето од вас, па дури и ако успеете да им сведочите, многу помала е веројатноста дека вашите зборови, колку и да се вистинити, ќе бидат прифатени.

Спротивно на тоа, позитивниот став и верувањето во другите ги привлекува кон нас. Тоа создава пријателски врски. Исус убаво го резимирал овој принцип кога кажал: „Не ве наречувам веќе слуги; зашто слугата не знае што прави неговиот господар; а вас ве нареков пријатели, зашто ви соопштив сè што чув од Мојот Татко“ (Јован 15,15). Пријателите се прифаќаат едни со други, и покрај нивните слабости и грешки, и слободно ги делат своите радости и таги.

`Прочитајте ги текстовите Матеј 15,21-28 и Марко 14,6-9. Овие текстови опишуваат две жени во сосема различни околности. Исус навидум е остар кон едната, а благ кон другата. Меѓутоа, кои обележја ги пронаоѓате во самите текстови дека Исус со својата спасоносна благодат допрел до двете, со цел да ја придобие нивната доверба?`

Жената за која станува збор во текстот Матеј 15 е Хананка. Исус првично намерно го отфрла нејзиното барање за да може, како што таа ќе станува сѐ поупорна, нејзината вера да расте. Тој на крајот ја исполнува нејзината желба, а потоа дава неверојатна изјава каква што ниту еден верски водач во Јудеја не би упатил на некоја сиромашка Хананка. Тој јавно ќе каже: „О жено, голема е твојата вера“ (Матеј 15,28). Со тоа ѝ го дава еден од најголемите комплименти што воопшто би можел да ги даде. Можете ли да замислите колку се радувало нејзиното срце и колку се променил нејзиниот живот?

Жената што ќе изврши помазание на Исусовата глава со скапоценото мирисно масло е Еврејка – жена на лош глас, која тешко потклекнала и често грешела, но на која ѝ е простено, која е преобразена и препородена. Додека другите ја критикуваат, Исус ја пофалува и ги одобрува нејзините постапки. Тој дури и изјавува: „Каде и да биде проповедано евангелието, по целиот свет, ќе се раскаже и што направи таа, за нејзин спомен“ (Марко 14,9).

`Со оглед на двете приказни што ги прочитавме, која е суштината на позитивниот став што ги освојува луѓето? Кој вид на прилагодување вам ви е потребен, не само кога станува збор за сведочењето, туку и во животот воопшто?`