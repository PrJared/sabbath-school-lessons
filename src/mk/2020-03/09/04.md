---
title: 'Да Се Зборува Вистината Со Љубов'
date: 25/08/2020
---

Пријателството само по себе не е доволно за да ги придобиеме луѓето за Христa. Можеме да имаме многу пријатели – луѓе со кои уживаме и кои уживаат да бидат со нас – но ако никогаш не им кажеме колку Исус ни значи и како Тој го променил нашиот живот, нашето пријателство ќе има многу мало влијание за вечноста. Секако, на луѓето може да им биде забавно во наше друштво, но Бог нѐ повикува на нешто повеќе од тоа. Меѓутоа, иако пријателството само по себе нема да ги приближи луѓето кај Христa, непријателските стaвови можат да ги оддалечат од Него.

Апостолот Павле нѐ потсетува да зборуваме „говорејќи ја вистината, во љубов“ (Ефешаните 4,15). Пријателските врски се изградуваат кога ние се согласуваме со луѓето колку што е тоа можно, кога ги прифаќаме и пофалуваме, секогаш кога тоа е соодветно. Колку е важно да ја создадеме таа навика во луѓето да го бараме она што е добро наместо она што е лошо!

`Прочитајте 2. Солуњаните 1,1-4. Наведете некои од конкретните подробности за кои Павле ги пофалува Солуњаните.`

Некои како да уживаат да го бараат она што е лошо кај другите луѓе, ако не поради друго, тогаш за да се чувствуваат подобро во врска со самите себе.

Апостол Павле постапувал сосема спротивно. Тој го барал она позитивното во црквите во кои служел. Секако, тој укажувал на грешките и не трпел грев, но во центарот на неговото внимание бил духовниот напредок на црквите што тој ги основал. Еден од начините на кои тој го постигнувал тоа, бил да го истакне она доброто што тие го правеле.

Изјавата на Еленa Вајт за важноста на позитивните односи е вредна за нашето внимание. „Кога би се понизиле пред Бога и би биле љубезни, учтиви, нежни и сочувствителни, би ималo стотици обратувања таму каде што сега има само едно“ (*Тestimonies for the Church*, vol. 9, p. 189).

`За момент размислете за оваа изјава. Што би значело тоа за нашата црква и кога љубезноста, учтивоста, милосрдието и сочувствителноста би се прелевале од срцата на секој верник? Како би изгледала таквата црква? Задлабочете се во сопственото срце и поставете си го себеси прашањето на кој начин би можеле да се поправите на тоа подрачје.`