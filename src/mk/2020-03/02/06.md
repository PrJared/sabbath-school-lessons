---
title: 'Моќта На Личното Искуство'
date: 09/07/2020
---

Повторно да го погледнеме Павле кој се наоѓа пред Агрипа. Апостолот Павле стои пред тој човек, последниот во низата еврејски цареви, Макабејците, од домот на Ирод. Агрипа се претставувал како Евреин, но во срцето бил Римјанин (видете: Тhe SDА Bible Commentary, vol. 6, p. 436.). И така тој стои тука – остарениот апостол, измачен од своите мисионерски патувања, полн со лузни здобиени во борбата меѓу доброто и злото, но со срце полно со Божја љубов и насмеано лице од Божјата добрина. Без оглед на сѐ што му се случувало во животот, на сите прогонства и тешкотии што ги пребродил, сѐ уште е подготвен да објавува колку е Бог добар.

Од друга страна, Агрипа е циничен, скептичен, закоравен и навистина рамнодушен кон каков било вистински вредносен систем. Наспроти него, Петар е полн со вера, посветен на вистината, непоколеблив во одбраната на праведноста. Контрастот меѓу нив двајца не можел да биде поочигледен. Додека му се суди, Павле бара да зборува и добива дозвола од Агрипа за тоа.

`Прочитајте Дела 26, 1-32. Како Павле му сведочел на Агрипа? Што можеме да научиме од неговите зборови?`

Љубезноста ги отвора срцата, додека грубоста ги затвора. Павле овде е неверојатно благонаклонет кон Агрипа. Дури и го прогласува за стручњак за сите „јудејските обичаи и нивните препирки“ (Дела 26,3). А потоа се впушта во расправа околу своето обратување.

`Прочитајте го искуството на Павле во обратувањето во текст од Дела 26,12-18, а потоа внимателно разгледајте како тоа влијаело на Агрипа, што го наоѓаме во текстот Дела 26,26-28. Што мислите, зошто Агрипа реагирал на таков начин? Што во сведочењето на Павле оставило таков впечаток на него?`

Сведочењето на Павле за тоа како Исус го променил неговиот живот оставило силен впечаток на тој безбожен цар. Ниедно сведоштво не е толку успешно како променетиот живот. Искуството на вистинското обратување има неверојатно влијание на другите. Дури и безбожните цареви стануваат трогнати од животот кој е преобратен од благодатта. Иако нашето искуство можеби и не е толку драматично како Павловото, и ние би требало да умееме на другите да им зборуваме за тоа што значи да се познава Исус и да се биде искупен од Неговата крв.