---
title: 'Променетиот Живот Внесува Разлика'
date: 07/07/2020
---

`„Кога ја видоа Петровата и Јовановата смелост и забележија дека се некнижевни и неуки луѓе; се чудеа; ги препознаа дека беа со Исуса“ (Дела 4,13).`

Новозаветната црква имала експлозивен раст. Три илјади луѓе биле крстени на Денот Педесетница (Дела 2,41). Уште илјади други се придружиле кон црквата неколку седмици подоцна (Дела 4,4). Наскоро и властите зебележале што се случува. Тие новозаветни верници биле со Христа. Нивниот живот бил променет. Биле преобразени од Неговата благодат и не можеле да молчат.

`Прочитајте Дела 4,1-20. Што се случило овде? Што се случило кога властите се обиделе да ги замолчат Петар и Јован? Каков бил нивниот одговор?`

Тие верници доживеале обновување во Христа и морале да ја изнесат својата приказна. Петар, рибар и галамџија, бил преобразен со Божјата благодат. Јаков и Јован „синовите на громот“, кои тешко го контролирале својот темперамент, биле преобразени од Божјата благодат. Неверниот Тома е преобразен со Божјата благодат. Сите ученици и членови на првата црква имале сопствена приказна и не можеле да молчат. Обрнете внимание на моќните зборови на Елена Вајт во книгата *Патот кон Христа*: „Штом некој ќе дојде кај Христа, во неговото срце се раѓа желба да им објави на другите каков драгоцен пријател стекнал во Исуса; спасоносната и посветувачка вистина не може да остане затворена во него вото срце“ (стр. 78 оригинал).

Исто така, забележете што изјавиле верските водачи во текстот Дела 4,16. Морале да ја признаат реалноста на направеното чудо, бидејќи исцелениот човек стоел тука пред нив. А сепак, не сакале да го променат својот став. Но, ни Петар и Јован, и покрај отвореното противење, не сакале да се откажат од своето сведоштво.

`Како е поврзано познавањето на Христа со сведочењето за Христа? Зошто е толку многу важно личното познавање на Христа за да можеме да сведочиме за Него?`