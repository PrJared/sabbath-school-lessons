---
title: 'Делење На Нашето Искуство'
date: 08/07/2020
---

Во 26. глава на Делата апостолски го затекнуваме апостол Павле како стои како затвореник пред царот Агрипа. Обраќајќи му се директно на царот, Павле го изнесува своето лично искуство и отворено зборува за својот живот – не само за времето кога ги прогонувал Исусовите следбеници, туку и за периодот по своето обратување, кога станал сведок на Исусовите дела и ветувања за воскреснувањето на мртвите (Дела 26,8).

Додека се наоѓал на патот за Дамаск, нашиот Господ му се јавил на Павле со зборовите: „Но стани и застани на своите нозе; зашто затоа ти се јавив, за да те назначам за служител и за сведок како за ова што го виде, така и за она во кое ќе ти се објавам“ (Дела 26,16). Делењето на нашата вера со другите секогаш е динамично искуство. Ние зборуваме што Исус направил за нас во минатото, што Тој прави во нашиот живот денес, и што ќе оствари за нас во иднина.

Кога го изнесуваме своето сведоштво, тука никогаш не станува збор за нас. Секогаш станува збор за Него. Тој е Бог кој ги простува нашите грешки, ги лечи нашите болести, нѐ венчава со милост и ни го дава она што е добро (Псалм 103,3-5). Кога сведочиме, ние едноставно го изнесуваме нашето лично доживување на Неговата восхитувачка благодат. Тоа е искуство на нашата лична средба со Бога, кој е полн со чудесна благодат.

`Прочитајте го текстот 1. Јованово 1,1-3 и споредете го со Галатјаните 2,20. Кои сличности ги воочувате? Во што е Јовановото искуство слично со искуството на Павле?`

Иако имале различни животни искуства, и Јован и Павле доживеале лична средба со Исуса. Меѓутоа, тоа нивно искуство не било нешто што се случило во одреден момент во минатото и тука се завршило. Тоа било трајно, секојдневно искуство на радување во Неговата љубов и одење во светлината на Неговата вистина.

Дали обратувањето некогаш е само работа на минатото? Разгледајте ја следната изјава на Елена Вајт во врска со оние кои сметаат дека нивното искуство на обратување во минатото е единствено што е важно: „Штом еднаш дознале нешто за религијата, се чинело како повеќе да немаат потреба од секојдневно обратување. Меѓутоа, секој од нас има потреба од секојдневно обратување“ (Маnuscript Releases, vol. 4, p. 46).

`Какви и да се вашите искуства од минатото, дури и ако се многу впечатливи и драматични, зошто сепак е важно од ден на ден да одржувате лична заедница со Господа – секојдневно да ја искусувате реалноста на Неговото постоење, Неговата добрина и сила? Изнесете го својот одговор во класата.`