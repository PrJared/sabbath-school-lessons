---
title: 'Сведочење Што Придобива - Моќта На Личноto Искуство'
date: 04/07/2020
---

### Прочитајте ги библиските текстови
Марко 5,15-20; Марко 16,1-11; Дела 4,1-20; 1. Јованово 1,1-3; Галатјаните 2,20; Дела 26,1-32.

> <p>Запомнете го стихот</p>
> „Зашто, ние не можеме да не зборуваме за она, што сме го виделе и чуле“ (Дела 4,20).

Личното искуство има необична моќ. Кога Христовата љубов ќе ни го загрее срцето и кога ќе се промениме со Неговата благодат, ние имаме нешто значајно да кажеме за Него. Едно е кога зборуваме што Исус направил за некој друг, а сосема нешто друго е кога можеме да кажеме што направил за нас лично.

Тешко може да се даде приговор за личното искуство. Луѓето можат да се расправаат за вашата теологија, за вашето толкување на одреден текст, или дури и да ѝ се потсмеваат на религијата воопшто. Но кога поединецот може да каже: „Порано немав надеж, но сега ја имам“; „Ме мачеше чувство на вина, но сега го најдов својот мир“; „Мојот живот немаше смисла, но сега имам своја цел“ – дури и скептиците го чувствуваат влијанието на силата на евангелието.

Иако некои луѓе доживуваат изненадно, драматично обратување како Павле на патот за Дамаск, до обратувањето често доаѓа така што личноста сѐ повеќе станува свесна колку Исус ѝ е скапоцен, сѐ подлабоко ја дели Неговата чудесна благодат и чувствува сѐ поголема благодарност поради спасението што Тој бесплатно го нуди. Христос радикално го насочува нашиот живот. Тоа е сведоштво за кое светот копнее и кое очајно му е потребно.