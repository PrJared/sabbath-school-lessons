---
title: 'Објавување На Воскреснатиот Христос'
date: 06/07/2020
---

Било недела рано наутро кога двете Марии брзајќи се упатиле кон Христовиот гроб. Не планирале ништо да бараат од Него. Што воопшто и можел да им пружи мртов човек? Последен пат кога Го виделе, телото Му било крваво, избодено и скршено. Сцената со крстот се врежала длабоко во нивниот ум. Сега едноставно сакале да ја извршат својата должност. Со длабока тага чекореле кон гробот за да го балсамираат Неговото тело. Обесхрабреноста ги фрлала своите мрачни сенки над нивниот живот. Иднината им изгледала неизвесна и им пружала малку надеж.

Меѓутоа, кога стигнале до гробот, се исплашиле кога го затекнале празен. Матеј со следните зборови ги опишува настаните во врска со тоа утро на воскресението: „Тогаш ангелот проговори и им рече на жените: ’Вие не бојте се! Зашто знам дека Го барате распнатиот Исус. Го нема тука, зашто воскресна, како што рече! Дојдете и видете го местото каде што лежеше’“ (Матеј 28,5.6).

Жените сега ги преплавила радост. Темните облаци на тага исчезнале пред блeсoкотната светлина на утрото на воскресението. Ноќта проникната со тага поминала. Радост ги огреала нивните лица и жалопојките биле заменети со славопојки.

`Прочитајте го текстот Марко 16,1-11. Како Марија реагирала кога открила дека Исус станал од мртвите?`

Откако се сретнала со воскреснатиот Христос, Марија истрчала да им јави на сите. Добрата вест треба да се сподели со другите, и таа не можела да молчи. Христос е жив! Неговиот гроб е празен и светот мора тоа да го дознае! Така и ние, кога на својот животен пат ќе се сретнеме со воскреснатиот Христос, мораме да побрзаме тоа да го објавиме, бидејќи добрите вести треба да продолжат да се споделуваат понатаму.

И просто е неверојатно, но – и покрај сите оние прилики во кои им зборувал дека тоа ќе се случи, дека ќе биде убиен и дека ќе воскресне – оние кои Исус посебно ги одбрал одбиле да поверуваат на сведочењето на Марија. „А тие, кога чуја дека е жив и дека таа Го видела – не поверуваа“ (Марко 16,11). Значи, ако ни самите Исусови ученици не поверувале истиот момент, не треба ни нас да нѐ зачуди тоа што луѓето не ги прифаќаат веднаш нашите зборови.

`Кога последен пат сте доживеале вашето сведочење да наиде на остар отпор? Како сте реагирале, и што сте научиле врз основа на тоа искуство?`