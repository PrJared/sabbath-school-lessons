---
title: 'Сведочење На Оние Од Кои Тоа Најмалку Се Очекувало'
date: 05/07/2020
---

`Прочитајте го текстот Марко 5,15-20. Што мислите, зошто Исус го испратил овој човек во Десеттоградието да им сведочи на своето семејство и пријателите, наместо да ја негува неговата новопронајдена вера држејќи го покрај себе?`

Зборот Десеттоградие потекнува од два збора: *deka*, што значи „десет“ и *polis*, што значи „град“. Во областа Декапол во првиот век се наоѓале десет градови сместени долж брегот на Галилејското море. Тие градови биле заемно поврзани со заеднички јазик и култура. Овој опседнат човек им бил познат на многумина во таа област. Им задавал страв со своето непредвидливо и насилно однесување. Меѓутоа, Исус во него видел човек кој копнее за нешто подобро, и затоа на чудесен начин го ослободил од демоните кои го мачеле.

Кога жителите на овие градови слушнале дека Исус им дозволил на демоните да го запоседнат нивното крдо од свињи и дека свињите се стркалале по стрмнината в море, дошле да видат што се случува. Евангелието според Марко забележува: „И кога дојдоа при Исуса и го видоа бесниот – во кого беше Легионот – како седи облечен и умен, се уплашија“ (Марко 5,15). Човекот бил целосно излечен – физички, ментално, емотивно и духовно. Суштината на евангелието е во тоа на луѓето скршени од гревот да им го обнови целокупниот живот за каков што Исус ги создал.

Имало ли попогодна личност која би допрела до срцата на луѓето во тие десет градови на Декапол од овој преобразен човек, кој можел да го сподели своето искуство со целиот регион? Елена Вајт добро забележала: „Како Христови сведоци треба да го кажеме она што го знаеме, она што самите сме го виделе, што сме го чуле или почувствувале. Ако постојано сме го следеле Исуса, ќе имаме нешто одредено да кажеме за начинот на кој нè водел. Можеме да кажеме како сме го провериле неговото ветување и сме утврдиле дека е вистинито. Можеме да посведочиме за она што го знаеме за Христовата милост. За такво сведоштво Господ нè повикува, сведоштво од чијшто недостиг светот гине“ (*Копнежот на вековите*, стр. 340 ориг.). Бог често користи необични сведоци – луѓе кои се променети со Неговата благодат, за да поттикнат промена во нашиот свет.

`Каква е вашата лична приказна, односно вашето искуство на обратување? Што им зборувате на другите за тоа како сте ја прифатиле верата? Што имате да понудите некому кој не е обратен, а кој би можел да има корист од вашето искуство?`