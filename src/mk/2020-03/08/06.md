---
title: 'Што Му Е На Исуса Навистина Важно'
date: 20/08/2020
---

Исусовата порака упатена до Неговите ученици во текстот Матеј 24, која ги спојува настаните поврзани со разорувањето на Ерусалим и времето непосредно пред Неговото враќање, следат три параболи за последното време, запишани во текстот Матеј 25. Тие параболи ги откриваат карактерните особини на оние кои го чекаат Исусовото второ доаѓање, а кои Нему навистина му се важни. Параболата за десетте девојки ја нагласува важноста на вистинскиот, доследен духовен живот. Параболата за десетте таланти ја истакнува важноста за верната употреба на даровите што Бог му ги доверил на секој од нас. Параболата за овците и јарците ни открива дека вистинското христијанство навистина служи за потребите на оние кои Бог секојдневно ги воведува во нашиот живот.

`Прочитајте го текстот Матеј 25,31-46. Како Исус го опишува вистинското христијанство? Наведете ги областите на службите за кои зборува овој текст.`

Иако оваа парабола зборува за задоволувањето на вистинските физички потреби на луѓето – што е еден од аспектите на оваа приказна кој не треба да се занемари – дали е можно тука да постои нешто повеќе? Во човечката душа постои скриена глад и жед која тежнее да биде задоволена (Јован 6,35; Јован 4,13.14). Сите ние сме дојденци кои копнеат за дом сѐ додека не го пронајдеме вистинскиот идентитет во Христа (Ефешаните 2,12.13.19). Ние сме духовно голи сѐ додека не се облечеме во Неговата праведност (Откровение 3,18; 19,7.8).

Старозаветните пророци често ја опишувале состојбата на човекот како таков кој е неизлечиво болен (Исаија 1,5; Еремија 30,12-15). Болеста на гревот е смртоносна, но пророкот нѐ упатува на лекот: „Но Јас ќе те исцелам, ќе ти ги залечам раните – зборува Господ. Те викаа ‘Истераната’ и ‘Сионка’, за која никој не прашува“ (Еремија 30,17). Исус е лекот за болеста на нашата душа која е опасна по животот.

Параболата за овците и јарците нѐ опоменува да ги исполнуваме физичките потреби на оние околу нас, но и многу повеќе од тоа. Тоа е приказна за Христос кој ги задоволува најдлабоките потреби на душата, а воедно и повик да соработуваме со Него во служењето на луѓето околу нас. Да живееме егоцентрично и да ги занемаруваме физичките, умствените, емотивните и духовните потреби на другите значи да ризикуваме да ја изгубиме вечноста. Во оваа парабола, оние кои го даваат својот живот за нешто поголемо од нив самите добиваат благодарност од својот Господ и добредојде во вечноста, додека оние кои себично ги следат своите планови и ги занемаруваат потребите на другите бидуваат осудени од Господа.