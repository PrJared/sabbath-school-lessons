---
title: 'Исусовото Однесување Со Луѓето'
date: 17/08/2020
---

Исусовата цел била да го изнесе пред луѓето на виделина она што е најдобро во луѓето. Дури и кога околностите биле необично предизвикувачки, Тој одговарал со благодат. Евангелието според Лука бележи дека сите луѓе „им се восхитуваа на благодатните зборови, што излегуваа од Неговата уста“ (Лука 4,22), а Евангелието според Јован додава дека „преку Исуса Христа дојдоа благодатта и вистината“ (Јован 1,17). Неговиот пристап кон луѓето бил таков што ги разоружувал. Неговите благи зборови ги допирале чувствителните нишки во човечкото срце.

`Прочитајте ги текстовите Матеј 8,5-10 и Марко 12,34. Кои зборови полни со надеж Исус неочекувано им ги упатил на овие двајца – римскиот капетан и еврејскиот книжевник?`

Исусовите зборови упатени до римскиот воен заповедник биле револуционерни. Помислете како би морал да се чувствува овој прекален војник кога Исус изјавил дека тој степен на вера не го нашол дури ни во Израел. Исто така, запрашајте се што ли помислил еврејскиот книжевник кога Исус рекол: „Не си далеку од царството Божјо“. Исус ја имал таа способност од луѓето да го извлече она најдоброто. Многу малку може така успешно да ги отвори срцата за евангелието како што тоа може пофалбата. Затоа побарајте го она што е најдобро во луѓето околу вас и ставете им до знаење дека ги цените.

`Споредете ги следните текстови: Исаија 42,3; Колошаните 4,5.6 и Ефешаните 4,15. На кои клучни принципи нѐ учат овие текстови кога станува збор за делењето на нашата вера со другите и нашиот однос кон нив?`

Кога нашите зборови се охрабрувачки и благонаклони, тие вршат позитивно влијание на животот на другите. Пророчките зборови на Исаија откриваат дека Исус „скршената трска нема да ја здроби“ и „чадливата ламба нема да ја угасне“. Со други зборови, Исус бил толку сочувствителен што водел сметка непотребно да не повреди некој кој тукушто пристапува кон верата и да не го изгасне ни најслабиот пламен на вера во нечие срце.

`Зошто начинот на кој нешто кажуваме е исто толку важен, ако не и поважен од она што ќе го кажеме? Што мислите за следната изјава: „Вистината е вистина и луѓето треба да ја прифатат како таква или во потполност да ја отфрлат“? Што е погрешно во оваа инаку вистинита изјава?`