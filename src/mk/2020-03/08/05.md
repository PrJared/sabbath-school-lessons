---
title: 'Исусовата Служба На Исцелување 2 Дел'
date: 19/08/2020
---

`Прочитајте ги текстовите Матеј 4,23-25 и Матеј 9,35. Кој троен пристап бил основа за Христовата служба? Како Тој ги задоволувал човечките потреби и какво влијание имало тоа на нивниот живот?`

Исус вршел тројна служба: поучување, проповедање и исцелување. Ги изнесувал вечните начела за да може секој од нас да води живот кој има своја цел и смисла. Изјавил: „Јас дојдов за да имаат живот и да го имаат изобилно“ (Јован 10,10). Неговата служба откривала огромно изобилство на благодети. А Исус дошол да нѐ оспособи да водиме живот на „огромно изобилство“ сега и во вечноста.

`Прочитајте го текстот Марко 1,32-39. Исус цел ден лечел болни и истерувал демони. Откако поминувал одредено време во молитва, следното утро, кога уште многу други луѓе дошле да бараат исцелување, Тој отишол во друг град. Зошто не ги исцелил сите нив? Забележете ја причината која самиот Тој ја наведува во текстот Марко 1,38,39.`

Таа приказна ни дава значаен увид. Откако претходниот ден исцелил голем број луѓе, Исус утредента го напушта мноштвото кое Го бара и кое сѐ уште има потреба за исцелување. Во објаснувањето што им го дал, Тој истакнува дека целта на Неговото доаѓање на овој свет е да го проповеда евангелието. Исус не бил само некој спектакуларен чудотворец. Тој бил Божји Син кој дошол во спасоносна мисија. Нему не било доволно да лекува само физички болести. Копнеел народот да го прими дарот на вечниот живот што тој им го нуди. Јасно ја навел целта на своето доаѓање на Земјата со следните зборови: „Зашто Човечкиот Син дојде да го бара и да го спаси изгубеното“ (Лука 19,10). Секој чин на исцелување претставувал можност да го открие Божјиот карактер, на луѓето да им ги олесни страдањата и да им пружи прилика за вечен живот.

`Дали може човек да води изобилен живот, што Исус го нуди, ако е болен или погоден од сиромаштија? Дали Исус им нуди на луѓето нешто подлабоко од физичко исцелување? На кои практични начини можеме да ги водиме луѓето кон духовните вистини додека им служиме на нивните физички и емотивни потреби?`