---
title: 'Исусовиот Став Кон Луѓето'
date: 16/08/2020
---

Исус секогаш го барал доброто во луѓето. Го извлекувал од нив она најдоброто. Една од замерките што му ја упатувале верските водачи во Негово време била таа дека Тој „прима грешници и јаде со нив“ (Лука 15,2). Нив ги загрижувало тоа што Тој се дружел со „безбожните“. Тие религијата ја доживувале повеќе како отуѓување отколку како вклучување. Ги изненадило тоа што Исус рекол за себе: „Но, одете и научете што значи: ‘Милост сакам, а не жртви’; зашто не дојдов да ги повикам праведниците, туку грешниците на покајание“ (Матеј 9,13).

Религијата на „книжевниците“, „фарисеите“ и „садукеите“ се засновала на избегнување. Нивниот начин на размислување бил: „Направи сè што можеш за да избегнеш да се извалкаш од гревот.“ А Исус, иако неизвалкан од гревот, загазил во змиското дувло на овој свет за да го искупи, а не да го избегнува. И токму Тој е „Светлината на светот“ (Јован 8,12).

`Прочитајте ги стиховите Матеј 5,13.14. Кои две слики Исус ги употребил за да ги опише своите следбеници? Што мислите, зошто ги наведува токму тие две илустрации? Исто така погледнете: Јован 1,9; Јован 12,46; Филипјаните 2,15.`

Солта била една од најважните суровини во античкиот свет. Била премногу вредна, и римските легии повремено ја користеле и како средство за плаќање. Претставувала симбол на големо богатство. Исто така, се користела и за чување на продуктите и за подобрување на нивниот вкус. Кога ја употребил сликата на солта како симбол за своите следбеници, Исус всушност рекол дека вистинското богатство на овој свет не се неговите најбогати и најмоќни луѓе. Вистинското богатство на овој свет се посветените христијани кои за залагаат за Божјето царство. Нивните дела на несебична служба го чуваат она што е добро во овој свет и ја зачинуваат неговата атмосфера.

Втората илустрација што Исус ја употребил (во текстот Матеј 5,14) била „светлината на светот“. Светлината не ја избегнува темнината. Таа блеска среде темнината. Светлината не се одвојува од темнината. Таа се пробива претворајќи го мракот во светлина. Исусовите следбеници треба да ја пробијат темнината на овој свет во соседството, во своите села, населби, градови – и да ги осветлат со Божјата слава.

`Откако ги разгледавме Исусовите зборови во текстот Јован 17,15-18, како треба да ја разбереме идејата за одвојувањето од светот и избегнувањето на светот? Дали тоа е едно исто? Што мислел Исус кога се молел Неговите следбеници да бидат во светот, но не и од светот? Како да го постигнеме тоа?`