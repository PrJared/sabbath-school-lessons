---
title: 'Исусовата Служба На Исцелување 1 Дел'
date: 18/08/2020
---

Евангелскиот метод на нашиот Господ подразбира нешто повеќе од говори научени напамет и однапред подготвени презентации – тој е богат и динамичен како и самиот живот. Ние секој ден наидуваме на луѓе кои имаат секакви потреби – физички, ментални, емотивни и духовни. Христос копнее преку нас да ги задоволи тие потреби – така што ќе покажуваме дека сме заинтересирани за човечката осаменост, за нивните маки и болки, но и за нивните радости, надежи и соништа.

Исус служел на непосредните потреби на луѓето за на крајот да може да ги задоволи нивните најдлабоки потреби. Доживеаната потреба е подрачје на животот во кој луѓето веќе чувствуваат дека не можат сами да го решат проблемот. Тоа може да биде потреба да престанат да ги користат цигарите, да преминат на поздрав начин на исхрана или да го намалат стресот. Тоа може да биде потреба за храна или здравствена нега. Тоа исто така може да биде потреба за брачно или за семејно советување.

Меѓутоа, крајната потреба е она што на луѓето најмногу им недостасува, а тоа е личната врска со Бога и увидувањето дека нивниот живот има вечно значење. Помирувањето со Бога во овој расипан свет е нашата најголема потреба.

`Прочитајте ги сторите за парализираниот човек во текстот Матеј 9,1-7 и за жената која боледувала од течење крв во текстот Марко 5,25-34. Какви обележја наоѓаме во овие две стории за тоа како Исус го поврзувал физичкото исцелување со исполнувањето на човековата крајна потреба – помирување со Бога?`

Исусовата исцелителска служба опфаќала многу повеќе од физичко и емотивно исцелување. Исус копнеел луѓето да ја доживеат целокупноста која гревот им ја одзел. За Христа, физичкото лечење без духовно исцелување било непотполно. Ако Божјата љубов нѐ поттикнува некому да му посакаме физичко и емотивно добро, таа уште повеќе ќе нѐ придвижува кон таа личност за да ѝ посакаме духовно добро – да ја искуси полнотата на животот овде и во вечноста. Всушност, секоја личност што Исус ја исцелил, на крајот умрела. Според тоа, вистинската потреба на тие луѓе пред сѐ била духовна, зар не?

`Каква иницијатива би можела нашата црква да покрене во општеството за да ги задоволи различните потреби и да им покаже на луѓето дека навистина се грижи за нив? Размислувајте за луѓето во вашата општествена средина. Што презема вашата црква за да го подобри нивниот живот?`