---
title: 'Невидливите Сили На Дело'
date: 22/07/2020
---

Посредничката молитва е моќно оружје во судирот меѓу доброто и злото кое ние го нарекуваме „голема борба“. Едно од најјасните откровениja на таа борба го наоѓаме во 10. глава од Книгата на пророкот Даниел.

Ќе се сетите дека пророкот Еремија предвидел дека Евреите ќе поминат седумдесет години во вавилонско ропство. Пред крајот на животот на Даниел, тој пророчки период се ближел кон крајот. Меѓутоа, Даниел бил загрижен, бидејќи видел малку докази дека зборовите на Еремија се исполнуваат. Неговиот народ сѐ уште не бил ослободен.

Вавилон го освоиле Медите и Персијците, но Евреите и понатаму биле во ропство. Даниел постел и се молел три седмици. Сесрдно посредувал за својот народ. А потоа, на крајот од третата седмица, едно блескаво ангелско суштество ќе се појави пред него.

`Прочитајте Даниел 10,10-14. Кога Даниеловата молитва била услишена и што привремено го забавило нејзиното исполнување?`

Тоа е фасцинантен текст. За да можеме во потполност да го разбереме, ајде да ги препознаеме некои од личностите. Кој е кнезот на персиското царство? Сигурно не Кир. Тој бил цар на Персија. Изразот „кнезот на персиското царство“ најверојатно се однесува на сатаната. Исус исто така го нарекувал „кнез“ или „владетел“ на овој свет (Јован 12,31; 14,30). Павле го прогласил за „кнез на воздушните сили“ (Ефешаните 2,2). Ако персискиот кнез го претставува сатаната, кој е тогаш Михаил? Изразот „Михаил“ се користи пет пати во Библијата (Откровение 12,7; Јуда 9; Даниел 10,13.21 и Даниел 12,1). Внимателното проучување ни открива дека „Михаил“ (што значи „кој е како Бог“), всушност е уште едно име за Исус, со кое Тој се опишува како Заповедник на сите ангели во директен конфликт со сатаната. Христос е вечниот, прапостоечкиот, семоќниот Божји Син. Една од Неговите улоги како Заповедник на сите ангели е да го порази и конечно да го уништи сатаната.

Десеттата глава од Книгата на пророкот Даниел ја повлекува завесата на страна и ја открива таа борба меѓу доброто и злото. Кога Даниел се молел, Михаил, семоќниот Исус, се спуштил од небото за да ја одбие силата на темнината. Иако ние тоа не го гледаме, Исус исто така работи на услишувањето на нашите посреднички молитви. Тој е моќен Спасител. Ниедна од нашите молитви не поминува незабележано.

`Како ја согледувате реалноста на големата борба која се одвива во вашиот личен живот? Што ви зборува реалноста на таа борба за тоа какви одлуки би требало да донесувате?`