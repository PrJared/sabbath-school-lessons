---
title: 'Космичката Борба'
date: 19/07/2020
---

`Споредете ги текстовите од Откровение 12,7-9, Ефешаните 6,12 и 2. Коринќаните 10,4. На кој начин овие текстови влијаат на нашето разбирање на посредничката молитва?`

Библијата ја подига завесата меѓу видливиот и невидливиот свет. Постои борба меѓу доброто и злото, меѓу силата на праведноста и силата на темнината, меѓу Христа и сатаната. Во тој космички судир, Бог ја почитува човековата слобода. Тој никогаш не манипулира со нашата волја, ниту пак врши насилство над совеста. Тој го испраќа Светиот Дух да ги убеди мажите и жените во божествената вистина (Јован 16,7.8). Небесните ангели влегуваат во таа битка за да вршат влијание на луѓето кое ќе се одрази на вечноста (Евреите 1,14). Освен тоа, Бог со дејствувањето на провидението влијае на настаните во животот на човекот, кои ги водат кон Него.

Но она што Бог нема да го направи, тоа е да врши насилство над совеста. Насилството е во спротивност со законите на Божјето царство. Принудата е туѓа за начелото на љубовта, начело кое претставува основа на Неговото владеење. Затоа молитвата е толку значајна. Иако Бог прави сѐ што е во Неговата моќ за да допре до луѓето и пред ние да се помолиме, нашите молитви ја ослободуваат Божјата голема сила. Тој ја почитува нашата слободна волја кога се молиме за другите и, во светлината на судирот меѓу доброто и злото, може да направи повеќе кога се молиме отколку кога не се молиме.

Внимателно разгледајте ја следната изјава: „Според Божјиот план, како одговор на нашата молитва со вера, Бог ќе ни го даде она што не би ни го дал кога за тоа не би го молеле“ (Елена Г. Вајт, *Големата борба*, стр. 525 оригинал). Во големиот конфликт меѓу доброто и злото, молитвата може многу нешта да промени. Кога се молиме за луѓето кои не го познаваат Христа, тоа ги отвора каналите преку кои божествениот благослов влијае на нивниот живот. Бог ја почитува нашата одлука да се молиме за нив и дејствува со уште поголема сила во нивна полза.

Сепак, кога се занимаваме со прашањето за посредничката молитва, би требало понизно да признаеме дека не го разбираме во потполност начинот на кој Бог дејствува. Тоа сепак не би требало да нѐ спречи да уживаме во благословите кои молитвата ни ги пружа и нам и на другите луѓе.

`Што мислите, зошто Бог дејствува со повеќе сила кога се молиме отколку кога ја занемаруваме молитвата? Дури и ако не разбираме во потполност како сето ова дејствува, зошто библискиот совет да се молиме за другите би требало просто да нѐ натера тоа и да го правиме?`