---
title: 'Исус Моќен Посредник'
date: 20/07/2020
---

`Прочитајте ги следните текстови: Лука 3,21; Лука 5,16 и Лука 9,18. Што ни зборуваат овие текстови за односот меѓу Исусовиот молитвен живот и Неговата успешност во службата?`

Исусовиот живот бил живот на постојано заедништво со неговиот Отец. Во моментот на своето крштавање, кога ја започнал неговата месијанска служба, Тој се молел за божествена сила за да може да ја оствари намерата на небото. Светиот Дух го оспособил да ја изврши волјата на својот Отец и да ја оствари задачата што била пред Него. Без разлика дали хранел пет илјади луѓе, лечел лепрозни или спасувал опседнати, Исус увидувал дека, во борбата помеѓу доброто и злото, молитвата претставува моќно оружје за одбивање на нападите на силата на темнината. Молитвата е начин што небото го одредило за здружување на нашата беспомошност и слабост со Божјата неограничена сила. Тоа е начин да се издигнеме кон Бога, кој единствено може да ги допре срцата на оние за кои се молиме.

`Прочитајте ги текстовите Лука 22,31-34 и Евреите 7,25. Какво ветување му дал Исус на Петар за да го подготви за искушенијата со кои ќе се соочи во блиска иднина? Какво ветување Тој ни дава на секој од нас кога се соочуваме со искушенија?`

Оние кои се успешни во придобивањето на души се мажи и жени на молитвата. Исус се молел за Петар по име. Го уверувал дека во мигот кога на него ќе навали најголемо искушение, ќе се моли за него. Сатаната мошне добро го разбрал потенцијалот на Петар за ширење на Божјето царство. Затоа планирал да направи сѐ што е во неговата моќ за да го уништи познатото позитивно влијание на Петар во христијанската црква. Но, во сите искушенија на Петар, Исус се молел за него и молитвите на Учителот биле услишени. Колку е прекрасно сознанието дека Спасителот на ист начин се моли и за нас. Тој нѐ повикува да Му се придружиме во посредничките молитви и луѓето да ги издигнуваме пред Неговиот трон спомнувајќи ги по име.

Нашата истрајност во молитвата покажува дека сме свесни за нашата потполна зависност од Бога во намерата да допреме до личноста за која се молиме.

`За кого се молите во овој момент? Зошто е толку важно никогаш да не се откажете, колку и да ни изгледа ситуацијата тешка?`