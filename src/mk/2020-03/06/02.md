---
title: 'Различни Дарови Обединети Во Службата'
date: 02/08/2020
---

Дали некогаш сте размислувале за тоа колку учениците се разликувале едни од други? Нивното потекло, личноста, темпераментот и даровите во голема мера се разликувале. Меѓутоа, тоа не било пречка за црквата. Напротив, во тоа била нејзината сила. Матеј, собирачот на даноци, бил прецизен, точен, педантен. За разлика од него, Петар често зборувал пренаглено, бил полн со ентузијазам, импулсивен, а имал и природни особини на водач. Јован бил со нежно срце, но исто така и многу директен. Андреј умеел со луѓето, бил извонредно свесен за своето опкружување и чувствителен за потребите на другите. Тома по природа бил склон кон преиспитување и често се сомневал. Секој од овие ученици, иако имале различни личности и дарови, Бог моќно ги употребил во сведочењето за Него.

`Прочитајте 1. Коринќаните 12,12.13.18-22. Што откриваме во овие текстови кога станува збор за потребите на луѓето со различни способности во Христовото тело – црквата?`

Бог ужива во тоа да ги повикува луѓето од различно потекло, со различни таленти и способности, за да може да им даде дарови за служба. Христовото тело не е некоја хомогена група луѓе кои меѓусебно се слични. Тоа не е некој кантри клуб со луѓе со иста културна заднина, кои размислуваат на ист начин. Тоа е динамично движење на луѓето од различни таленти, обединети во љубовта кон Христа и Светото писмо, кои се посветени на тоа Неговата љубов и вистина да ја споделат со светот (Римјаните 12,4; 1. Коринќаните 12,12). Членовите на Христовото тело имаат различни дарови, но секој од нив е драгоцен, секој е од пресудна важност за здраво функционирање на Христовото тело. Токму како што очите, ушите и носот имаат различни функции, но се неопходни за телото, така се неопходни и сите дарови (1. Коринќаните 12,21.22).

Ако внимателно го погледнеме човечкото тело, ќе видиме дека и најситните делови имаат клучна улога. Размислете за своите трепки? Што ако немаме нешто така навидум безначајно како што се трепките? Честичките прашина би го замаглувале нашиот вид, а како последица на тоа би можеле да настанат непоправливи оштетувања. Така и членот на црквата, кој навидум е најмалку „значаен“, претставува клучен дел од Христовото тело и е обдарен со Светиот Дух. Кога во потполност ќе ги посветиме тие дарови на Бога, секој од нас може да направи разлика од вечно значење.

`Колку и да сте талентирани, дали забележувате во што, за разлика од другите во црквата, не сте посебно добри? Како би можело тоа да ви помогне да се држите до своето место кое вам ви одговара?`