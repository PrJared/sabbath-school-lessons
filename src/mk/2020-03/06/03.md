---
title: 'Бог Дарител На Сите Добри Дарови'
date: 03/08/2020
---

Според текстовите Јаков 1,17; 1. Коринќаните 12,11.18 и Ефешаните 4,7.8, Бог е творец на сите дарови, и „секој совршен дар“ потекнува од Него. Според тоа, можеме да бидеме сигурни дека Тој ќе ни ги даде токму оние дарови на Светиот Дух кои најдобро ѝ одговараат на нашата личност, и дека на најдобар начин ќе ги употреби нашите вештини за да му служиме на Неговото дело и да го прославуваме Неговото име.

`Прочитајте ги стиховите Марко 13,34 и 1. Коринќаните 12,11. Кому Бог му дава духовни дарови?`

Библијата е јасна. Бог има посебна задача за секој од нас, кога станува збор за споделувањето на евангелието со другите. Во Исусовата парабола за домаќинот кој заминува од дома и од своите слуги бара да се грижат за домаќинството, гледаме дека на секој од нив му дава одредена работа (Марко 13,34). Постои одредена задача за секој од нас посебно, а Бог на сите им дава духовни дарови за да го извршат она за што се повикани. Кога му го предаваме својот живот на Христа и со крштавањето стануваме членови на Неговото тело – црквата, Светиот Дух ни доделува дарови за да можеме да му служиме на тоа тело и да му сведочиме на светот.

Во 1903 година, Елена Вајт му напишала писмо на извесен човек за да го охрабри тој да ги искористи даровите што Бог му ги дал за служба. „Сите ние сме членови на Божјето семејство, на сите нас во поголема или во помала мера ни се доверени од Бога дадени таленти, за чија употреба се сметаме за одговорни. Без разлика дали нашите дарови се големи или мали, ние треба да ги употребиме во Божјата служба, а и на сите други треба да им го признаеме правото да ги користат даровите коишто ним им се доверени. Никогаш не би требало да го потцениме ни најмалиот физички, интелектуален, ниту пак духовен капитал“ (Letter 260, December 2, 1903).

`Прочитајте ги следните текстови: Дела 10,36-38; Матеј 3,16-18 и Дела 2,38-42. Што можеме да научиме од овие текстови во врска со ветувањето за примање на Светиот Дух при крштавањето?`

Токму како што Исус бил помазан од Светиот Дух при своето крштевање за да биде подготвен и во потполност оспособен за својата служба во светот, така и на секого од нас ни е ветен Светиот Дух при крштавањето. Бог сакал да бидеме сигурни во тоа дека Тој ја исполнил својата Реч и ни доделил духовни дарови како благослов за Неговата црква и овој свет.