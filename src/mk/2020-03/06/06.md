---
title: 'Развивање На Нашите Дарови'
date: 06/08/2020
---

`Прочитајте ја параболата за талантите во текстот Матеј 25,14-30. Која е најзначајната мисла за вас во оваа приказна? Зошто Бог ги пофалил првите двајца слуги, а третиот го осудил? Што ни кажува оваа парабола за употребата на нашите таленти? Забележете го посебно стихот Матеј 25,29.`

Господарот ги поделил талантите меѓу слугите – „секому според способноста негова“ (Матеј 25,15). Секој поединец примил различна сума. Едниот примил пет таланти, вториот два, а третиот еден. Секој слуга можел да бира како ќе ги вложи или употреби талантите што му биле дадени. Клучната мисла овде е дека тоа што им било дадено не им припаѓало ним. Тие таланти му припаѓале на некој друг, на оној што им ги доверил ним.

Господарот не го интересирало кој добил поважни а кој помалку важни таланти. Нему не Му било важно ниту тоа кој колку таланти добил. Она што Него го интересирало било како секој од нив постапил со она што му било дадено.

Павле тоа вака го резимирал во 2. Коринќаните 8,12: „Зашто, ако се има усрдност, таа е мила по тоа што ја има, а не по тоа што ја нема“. За Бога не е толку важно што имате, туку што правите со тоа што го имате.

Бог ги пофалил првите двајца слуги затоа што биле верни во употребата на своите таланти. Нивните таланти се зголемувале со употребата. „Лошиот“ слуга не го користел талантот што му го дал господарот, и тој не се зголемил. Вечната вистина е дека „законот на служење станува алка што нѐ поврзува со Бога и со нашите ближни“ (Елена Вајт, *Христовите параболи*, стр. 326 оригинал). Неверниот слуга ја пропуштил приликата да служи и на крајот ја изгубил и способноста да служи.

Кога ги користиме даровите коишто Бог ни ги дал на слава на Неговото име, тие ќе се зголемуваат, ќе се шират и растат. Како можете да откриете кои дарови ви ги дал Бог? Понизно побарајте од Бога да ви открие во кои области на службата Тој би сакал да служите. Кога Тој ќе ве осведочи, вклучете се. Вашите дарови ќе се развиваат додека ги користите, а вие ќе пронајдете задоволство во Неговата служба.

`Размислете за оваа парабола и применете ја на својот живот. Што ви зборува таа, ако воопшто и нешто ви зборува, за тоа што правите со она што Бог ви го дал? (Имајте на ум дека сѐ што поседувате е исто така дар од Бога).`