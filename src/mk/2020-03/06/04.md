---
title: 'Целта На Духовните Дарови'
date: 04/08/2020
---

`Прочитајте 1. Коринќаните 12,7 и Ефешаните 4,11-16. Зошто Бог му дава духовни дарови на секој верник? Која е целта на тие дарови?`

Духовните дарови се дадени од повеќе причини. Бог ги дава за да ја подигне и да ја зајакне својата црква да го доврши Неговото дело. Тие се осмислени со цел да создадат единствена црква подготвена да го доврши неговото дело во светот. Библиските писатели ни даваат пример на духовни дарови коишто Бог ѝ ги доделува на својата црква, како што се даровите за проповедање, поучување, охрабрување и давање. Библијата исто така зборува за даровите на гостопримство, сомилост, корисност, ведрина – да спомнеме само некои. За попотполна листа прочитајте Римјаните 12 глава и 1. Коринќаните 12 глава.

Можеби се прашувате каква врска постои меѓу духовните дарови и природните таленти. Духовните дарови се божествени дарувани особини кои Светиот Дух му ги доделува на секој верник за да го оспособи за посебна служба во црквата и во светот. Тие можат да ги опфатат и природните таленти кои се посветени со Светиот Дух и употребени во служба за Христа. Сите природни таленти се од Бога дадени, но не се користат сите во Христовата служба.

„Посебни дарови на Духот не се само талантите споменати во оваа парабола. Со нив се опфатени сите дарови и сите способности, било наследени или стекнати, телесни или духовни. Сите тие мора да се употребат во Христовата служба. Кога ќе станеме Христови ученици, ние му се предаваме нему комплетно, со сѐ што сме и што имаме. Тие дарови Тој ни ги враќа пречистени и облагородени за да ги употребиме во негова слава и на благослов на нашите ближни“ (Елена Г. Вајт, *Христовите параболи*, стр. 328 оригинал).

Бог обезбедил и посебни дарови, како што е дарот на пророштвото и одредени служби во црквата, вклучувајќи ја и службата на пасторите, старешините и учителите, кои ги обучуваат другите во рамки на Христовото тело, за да го подготват и оспособат секој член за служба (види Ефешаните 4,11.12). Улогата на целото црковно раководство е да им помогне на сите верници во откривањето на нивните духовни дарови и да ги поучи како да ги користат тие дарови за надградба на Христовото тело.

`Кои природни таленти ги поседувате вие, а кои, колку и да се корисни во секуларното опкружување, можат исто така да бидат благослов и за црквата?`